秦川雄帝宅，函谷壮皇居。绮殿千寻起，离宫百雉馀。连甍遥接汉，飞观迥凌虚。云日隐层阙，风烟出绮疏。
岩廊罢机务，崇文聊驻辇。玉匣启龙图，金绳披凤篆。韦编断仍续，缥帙舒还卷。对此乃淹留，欹案观坟典。
移步出词林，停舆欣武宴。雕弓写明月，骏马疑流电。惊雁落虚弦，啼猿悲急箭。阅赏诚多美，于兹乃忘倦。
鸣笳临乐馆，眺听欢芳节。急管韵朱弦，清歌凝白雪。彩凤肃来仪，玄鹤纷成列。去兹郑卫声，雅音方可悦。
飞盖去芳园，兰桡游翠渚。萍间日彩乱，荷处香风举。桂楫满中川，弦歌振长屿。岂必汾河曲，方为欢宴所。
落日双阙昏，回舆九重暮。长烟散初碧，皎月澄轻素。搴幌玩琴书，开轩引云雾。斜汉耿层阁，清风摇玉树。
欢乐难再逢，芳辰良可惜。玉酒泛云罍，兰殽陈绮席。千锺合尧禹，百兽谐金石。得志重寸阴，忘怀轻尺璧。
建章欢赏夕，二八尽妖妍。罗绮昭阳殿，芬芳玳瑁筵。珮移星正动，扇掩月初圆。无劳上悬圃，即此对神仙。
新丰停翠辇，谯邑驻鸣笳。园荒一径断，苔古半阶斜。前池消旧水，昔树发今花。一朝辞此地，四海遂为家。
春搜驰骏骨，总辔俯长河。霞处流萦锦，风前瀁卷罗。水花翻照树，堤兰倒插波。岂必汾阴曲，秋云发棹歌。
重峦俯渭水，碧嶂插遥天。出红扶岭日，入翠贮岩烟。叠松朝若夜，复岫阙疑全。对此恬千虑，无劳访九仙。
寒随穷律变，春逐鸟声开。初风飘带柳，晚雪间花梅。碧林青旧竹，绿沼翠新苔。芝田初雁去，绮树巧莺来。
晚霞聊自怡，初晴弥可喜。日晃百花色，风动千林翠。池鱼跃不同，园鸟声还异。寄言博通者，知予物外志。
夏律昨留灰，秋箭今移晷。峨嵋岫初出，洞庭波渐起。桂白发幽岩，菊黄开灞涘。运流方可叹，含毫属微理。
寒惊蓟门叶，秋发小山枝。松阴背日转，竹影避风移。提壶菊花岸，高兴芙蓉池。欲知凉气早，巢空燕不窥。
山亭秋色满，岩牖凉风度。疏兰尚染烟，残菊犹承露。古石衣新苔，新巢封古树。历览情无极，咫尺输光暮。
朝光浮烧野，霜华净碧空。结浪冰初镜，在迳菊方丛。约岭烟深翠，分旗霞散红。抽思滋泉侧，飞想傅岩中。
萧条起关塞，摇飏下蓬瀛。拂林花乱彩，响谷鸟分声。披云罗影散，泛水织文生。劳歌大风曲，威加四海清。
罩云飘远岫，喷雨泛长河。低飞昏岭腹，斜足洒岩阿。泫丛珠缔叶，起溜镜图波。蒙柳添丝密，含吹织空罗。
洁野凝晨曜，装墀带夕晖。集条分树玉，拂浪影泉玑。色洒妆台粉，花飘绮席衣。入扇萦离匣，点素皎残机。
红轮不暂驻，乌飞岂复停。岑霞渐渐落，溪阴寸寸生。藿叶随光转，葵心逐照倾。晚烟含树色，栖鸟杂流声。
高轩临碧渚，飞檐迥架空。馀花攒镂槛，残柳散雕栊。岸菊初含橤，园梨始带红。莫虑昆山暗，还共尽杯中。
华林满芳景，洛阳遍阳春。朱颜含远日，翠色影长津。乔柯啭娇鸟，低枝映美人。昔作园中实，今来席上珍。
玉衡流桂圃，成蹊正可寻。莺啼密叶外，蝶戏脆花心。丽景光朝彩，轻霞散夕阴。暂顾晖章侧，还眺灵山林。
岸曲非千里，桥斜异七星。暂低逢辇度，还高值浪惊。水摇文鹢动，缆转锦花萦。远近随轮影，轻重应人行。
拂霞疑电落，腾虚状写虹。屈伸烟雾里，低举白云中。纷披乍依迥，掣曳或随风。念兹轻薄质，无翅强摇空。
凿门初奉律，仗战始临戎。振鳞方跃浪，骋翼正凌风。未展六奇术，先亏一篑功。防身岂乏智，殉命有馀忠。
晦魄移中律，凝暄起丽城。罩云朝盖上，穿露晓珠呈。笑树花分色，啼枝鸟合声。披襟欢眺望，极目畅春情。
秋光凝翠岭，凉吹肃离宫。荷疏一盖缺，树冷半帷空。侧阵移鸿影，圆花钉菊丛。摅怀俗尘外，高眺白云中。
斜廊连绮阁，初月照宵帏。塞冷鸿飞疾，园秋蝉噪迟。露结林疏叶，寒轻菊吐滋。愁心逢此节，长叹独含悲。
菊散金风起，荷疏玉露圆。将秋数行雁，离夏几林蝉。云凝愁半岭，霞碎缬高天。还似成都望，直见峨眉前。
爽气澄兰沼，秋风动桂林。露凝千片玉，菊散一丛金。日岫高低影，云空点缀阴。蓬瀛不可望，泉石且娱心。
石鲸分玉溜，劫烬隐平沙。柳影冰无叶，梅心冻有花。寒野凝朝雾，霜天散夕霞。欢情犹未极，落景遽西斜。
冻云宵遍岭，素雪晓凝华。入牖千重碎，迎风一半斜。不妆空散粉，无树独飘花。萦空惭夕照，破彩谢晨霞。
暮景斜芳殿，年华丽绮宫。寒辞去冬雪，暖带入春风。阶馥舒梅素，盘花卷烛红。共欢新故岁，迎送一宵中。
岁阴穷暮纪，献节启新芳。冬尽今宵促，年开明日长。冰消出镜水，梅散入风香。对此欢终宴，倾壶待曙光。
和气吹绿野，梅雨洒芳田。新流添旧涧，宿雾足朝烟。雁湿行无次，花霑色更鲜。对此欣登岁，披襟弄五弦。
翠楼含晓雾，莲峰带晚云。玉叶依岩聚，金枝触石分。横天结阵影，逐吹起罗文。非复阳台下，空将惑楚君。
绮筵移暮景，紫阁引宵烟。隔栋歌尘合，分阶舞影连。声流三处管，响乱一重弦。不似秦楼上，吹箫空学仙。
残云收翠岭，夕雾结长空。带岫凝全碧，障霞隐半红。髣髴分初月，飘飖度晓风。还因三里处，冠盖远相通。
兰气已熏宫，新橤半妆丛。色含轻重雾，香引去来风。拂树浓舒碧，萦花薄蔽红。还当杂行雨，髣髴隐遥空。
年柳变池台，隋堤曲直回。逐浪丝阴去，迎风带影来。疏黄一鸟弄，半翠几眉开。萦雪临春岸，参差间早梅。
春晖开紫苑，淑景媚兰场。映庭含浅色，凝露泫浮光。日丽参差影，风传轻重香。会须君子折，佩里作芬芳。
禁苑春晖丽，花蹊绮树妆。缀条深浅色，点露参差光。向日分千笑，迎风共一香。如何仙岭侧，独秀隐遥芳。
参差垂玉阙，舒卷映兰宫。珠光摇素月，竹影乱清风。彩散银钩上，文斜桂户中。惟当杂罗绮，相与媚房栊。
凌晨丽城去，薄暮上林栖。辞枝枝暂起，停树树还低。向日终难托，迎风讵肯迷。只待纤纤手，曲里作宵啼。
骏骨饮长泾，奔流洒络缨。细纹连喷聚，乱荇绕蹄萦。水光鞍上侧，马影溜中横。翻似天池里，腾波龙种生。
阶兰凝曙霜，岸菊照晨光。露浓晞晚笑，风劲浅残香。细叶凋轻翠，圆花飞碎黄。还持今岁色，复结后年芳。
羽盖飞天汉，凤驾越层峦。俱叹三秋阻，共叙一宵欢。璜亏夜月落，靥碎晓星残。谁能重操杼，纤手濯清澜。
霓裳转云路，凤驾俨天潢。亏星凋夜靥，残月落朝璜。促欢今夕促，长离别后长。轻梭聊驻织，掩泪独悲伤。
日宫开万仞，月殿耸千寻。花盖飞团影，幡虹曳曲阴。绮霞遥笼帐，丛珠细网林。寥廓烟云表，超然物外心。
四郊秦汉国，八水帝王都。阊阖雄里闬，城阙壮规模。贯渭称天邑，含岐实奧区。金门披玉馆，因此识皇图。
眷言君失德，骊邑想秦馀。政烦方改篆，愚俗乃焚书。阿房久已灭，阁道遂成墟。欲厌东南气，翻伤掩鲍车。
汉家重东郡，宛彼白马津。黎庶既蕃殖，临之劳近臣。远别初首路，今行方及春。课成应第一，良牧尔当仁。
北风吹同云，同云飞白雪。白雪乍回散，同云何惨烈。未见温泉冰，宁知火井灭。表瑞良在兹，庶几可怡悦。
鲁卫情先重，亲贤爱转多。冕旒丰暇日，乘景暂经过。戚里申高宴，平台奏雅歌。复寻为善乐，方验保山河。
地有招贤处，人传乐善名。鹜池临九达，龙岫对层城。桂月先秋冷，𬞟风向晚清。凤楼遥可见，仿佛玉箫声。
桂殿与山连，兰汤涌自然。阴崖含秀色，温谷吐潺湲。绩为蠲邪著，功因养正宣。愿言将亿兆，同此共昌延。
边服胡尘起，长安汉将飞。龙蛇开阵法，貔虎振军威。诈虏脑涂地，征夫血染衣。今朝书奏入，明日凯歌归。
仙居怀圣德，灵庙肃神心。草合人踪断，尘浓鸟迹深。流沙丹灶没，关路紫烟沈。独伤千载后，空馀松柏林。
境出三秦外，途分二陕中。山川入虞虢，风俗限西东。树古棠阴在，耕馀让畔空。鸣笳从此去，行见洛阳宫。
拂曙辟行宫，寒皋野望通。繁云低远岫，飞雪舞长空。赋象恒依物，萦回屡逐风。为知勤恤意，先此示年丰。
遗荣期入道，辞老竟抽簪。岂不惜贤达，其如高尚心。寰中得秘要，方外散幽襟。独有青门饯，群僚怅别深。
行迈离秦国，巡方赴洛师。路逢三五夜，春色暗中期。关外长河转，宫中淑气迟。歌钟对明月，不减旧游时。
壮徒恒贾勇，拔拒抵长河。欲练英雄志，须明胜负多。噪齐山岌嶪，气作水腾波。预期年岁稔，先此乐时和。
节变寒初尽，时和气已春。繁云先合寸，膏雨自依旬。飒飒飞平野，霏霏静暗尘。悬知花叶意，朝夕望中新。
铸得千秋镜，光生百炼金。分将赐群后，遇象见清心。台上冰华澈，窗中月影临。更衔长绶带，留意感人深。
太乙三门诀，元君六甲符。下传金版术，上刻玉清书。有美探真士，囊中得秘书。自知三醮后，翊我灭残胡。
剑阁横云峻，銮舆出狩回。翠屏千仞合，丹嶂五丁开。灌木萦旗转，仙云拂马来。乘时方在德，嗟尔勒铭才。
宝照含天地，神剑合阴阳。日月丽光景，星斗裁文章。写鉴表容质，佩服为身防。从兹一赏玩，永德保龄长。
道家奠灵简，自昔仰神仙。真子今将命，苍生福可传。江山寻故国，城郭信依然。二室遥相望，云回洞里天。
洞府修真客，衡阳念旧居。将成金阙要，愿奉玉清书。云路三天近，松溪万籁虚。犹期传秘诀，来往候仙舆。
城阙天中近，蓬瀛海上遥。归期千载鹤，春至一来朝。采药逢三秀，餐霞卧九霄。参同如有旨，金鼎待君烧。
昔见漳滨卧，言将人事违。今逢庆诞日，犹谓学仙归。棠棣花重发，鸰原鸟再飞。德比代云布，心如晋水清。
先生年几许，颜色似童儿。夜抱九仙骨，朝披一品衣。不食千锺粟，唯餐两颗棃。天生此间气，助我化无为。
荷恩承顾托，执契恭临抚。庙略静边荒，天兵曜神武。有截资先化，无为遵旧矩。祯符降昊穹，大业光寰宇。
总章陈昔典，衢室礼惟神。宏规则天地，神用叶陶钧。负扆三春旦，充庭万宇宾。顾己诚虚薄，空惭驭兆人。
履艮包群望，居中冠百灵。万方资广运，庶品荷财成。神功谅匪测，盛德实难名。藻奠申诚敬，恭祀表惟馨。
菲躬承睿顾，薄德忝坤仪。乾乾遵后命，翼翼奉先规。抚俗勤虽切，还淳化尚亏。未能弘至道，何以契明祇。
夕惕同龙契，晨兢当凤扆。崇儒习旧规，偃伯循先旨。绝壤飞冠盖，遐区丽山水。幸承三圣馀，忻属千年始。
九春开上节，千门敞夜扉。兰灯吐新焰，桂魄朗圆辉。送酒惟须满，流杯不用稀。务使霞浆兴，方乘泛洛归。
山窗游玉女，涧户对琼峰。岩顶翔双凤，潭心倒九龙。酒中浮竹叶，杯上写芙蓉。故验家山赏，惟有风入松。
高人叶高志，山服往山家。迢迢间风月，去去隔烟霞。碧岫窥玄洞，玉灶炼丹砂。今日星津上，延首望灵槎。
旧爱柏梁台，新宠昭阳殿。守分辞芳辇，含情泣团扇。一朝歌舞荣，夙昔诗书贱。颓恩诚已矣，覆水难重荐。
秋风起函谷，劲气动河山。偃松千岭上，杂雨二陵间。低云愁广隰，落日惨重关。此时飘紫气，应验真人还。
帝里重阳节，香园万乘来。却邪萸入佩，献寿菊传杯。塔类承天涌，门疑待佛开。睿词悬日月，长得仰昭回。
叶下洞庭初，思君万里馀。露浓香被冷，月落锦屏虚。欲奏江南曲，贪封蓟北书。书中无别意，惟怅久离居。
玉环腾远创，金埒荷殊荣。弗玩珠玑饰，仍留仁智情。凿山便作室，凭树即为楹。公输与班尔，从此遂韬声。
登山一长望，正遇九春初。结驷填街术，闾阎满邑居。鬬雪梅先吐，惊风柳未舒。直愁斜日落，不畏酒尊虚。
霁晓气清和，披襟赏薜萝。玳瑁凝春色，琉璃漾水波。跂石聊长啸，攀松乍短歌。除非物外者，谁就此经过。
暂尔游山第，淹留惜未归。霞窗明月满，涧户白云飞。书引藤为架，人将薜作衣。此真攀玩所，临睨赏光辉。
策杖临霞岫，危步下霜蹊。志逐深山静，途随曲涧迷。渐觉心神逸，俄看云雾低。莫怪人题树，祗为赏幽栖。
出嫁辞乡国，由来此别难。圣恩愁远道，行路泣相看。沙塞容颜尽，边隅粉黛残。妾心何所断，他日望长安。
珠碎眼前珍，花凋世外春。未销心里恨，又失掌中身。玉笥犹残药，香奁已染尘。前哀将后感，无泪可霑巾。
永念难消释，孤怀痛自嗟。雨深秋寂莫，愁引病增加。咽绝风前思，昏蒙眼上花。空王应念我，穷子正迷家。
殷勤移植地，曲槛小阑边。共约重芳日，还忧不盛妍。阻风开步障，乘月溉寒泉。谁料花前后，蛾眉却不全。
憔悴年来甚，萧条益自伤。风威侵病骨，雨气咽愁肠。夜鼎唯煎药，朝髭半染霜。前缘竟何似，谁与问空王。
竹林二君子，尽日竟沈吟。相对终无语，争先各有心。恃强斯有失，守分固无侵。若算机筹处，沧沧海未深。
乔岩簇冷烟，幽径上寒天。下瞰峨眉岭，上窥华岳巅。驱驰非取乐，按幸为忧边。此去如登陟，歌楼路几千。
缓辔逾双剑，行行蹑石棱。作千寻壁垒，为万祀依凭。道德虽无取，江山粗可矜。回看城阙路，云叠树层层。
圣帝归梧野，躬来谒圣颜。旋登三径路，似陟九嶷山。日照堆岚迥，云横积翠间。期修封禅礼，方俟再跻攀。
再到金华顶，玄都访道回。云披分景象，黛锁显楼台。雨涤前山净，风吹去路开。翠屏夹流水，何必羡蓬莱。
寻真游胜境，巡礼到阳平。水远波澜碧，山高气象清。殿严孙氏貌，碑暗系师名。夜月登坛醮，松风森磬声。
共谒御容仪，还同在禁闱。笙歌喧宝殿，彩仗耀金徽。清泪霑罗袂，红霞拂绣衣。九疑山水远，无路继湘妃。
圣灯千万炬，旋向碧空生。细雨湿不暗，好风吹更明。磬敲金地响，僧唱梵天声。若说无心法，此光如有情。
昔在炎运终，中华乱无象。酆郊赤乌见，邙山黑云上。大赉下周车，禁暴开殷网。幽明同叶赞，鼎祚齐天壤。
荷恩承顾托，执契恭临抚。庙略静边荒，天兵耀神武。有截资先化，无为遵旧矩。祯符降昊穹，大业光寰宇。
得一流玄泽，通三御紫宸。远叶千龄运，遐销九域尘。绝瑞骈阗集，殊祥络绎臻。登年庆栖亩，稔岁贺盈囷。
坤元光至德，柔训阐皇风。芣苡芳声远，螽斯美化隆。睿范超千载，嘉猷备六宫。肃恭陪盛典，钦若荐禋宗。
堂堂圣祖兴，赫赫昌基泰。戎车盟津偃，玉帛涂山会。舜日启祥晖，尧云卷征斾。风猷被有截，声教覃无外。
烈祖顺三灵，文宗威四海。黄钺诛群盗，朱旗扫多罪。戢兵天下安，约法人心改。大哉干羽意，长见风云在。
总章陈昔典，衢室礼惟神。宏规则天地，神用叶陶钧。负扆三春旦，充庭万宇宾。顾己诚虚薄，空惭亿兆人。
履艮包群望，居中冠百灵。万方资广运，庶品荷财成。神功谅匪测，盛德实难名。藻奠申诚敬，恭祀表惟馨。
盛德陈万舞，威棱畅九垓。风云交律候，日月丽昭回。行庆休祥发，乘和春气来。百神肃临享，荡荡天门开。
万方资以化，交泰属升平。易从业惟简，得一道斯宁。具仪光玉帛，送舞变咸英。黍稷良非贵，明德信惟馨。
菲躬承睿顾，薄德忝坤仪。乾乾遵后命，翼翼奉先规。抚俗勤虽切，还淳化尚亏。未能弘至道，何以契明祇。
夕惕司龙契，晨兢当凤扆。崇儒习旧规，偃伯循先旨。绝壤飞冠盖，遐区丽山水。幸承三圣馀，忻属千年始。
至哉含柔德，万物资以生。常顺称厚载，流谦通变盈。圣心事能察，增广陈厥诚。黄祇僾如在，泰折俟咸亨。
芳春开令序，韶苑畅和风。惟灵申广祐，利物表神功。绮会周天宇，黼黻藻寰中。庶几承庆节，歆奠下帷宫。
明灵光至德，深功掩百神。祥源应节启，福绪逐年新。万宇承恩覆，七庙伫恭禋。于兹申至恳，方期远庆臻。
霞庄列宝卫，云集动和声。金卮荐绮席，玉币委芳庭。因心罄丹款，先己励苍生。所冀延明福，于兹享至诚。
桂筵开玉俎，兰圃荐琼芳。八音调凤历，三献奉鸾觞。絜粢申大享，庭宇冀降祥。神其覃有庆，契福永无疆。
仙坛礼既毕，神驾俨将升。伫属深祥起，方期庶绩凝。虔诚资宇内，务本勖黎蒸。灵心昭备享，率土洽休征。
炎驭失天纲，土德承天命。英猷被寰宇，懿躅隆邦政。七德已绥边，九夷咸底定。景化覃遐迩，深仁洽翔泳。
烈祖顺三灵，文宗威四海。黄钺诛群盗，朱旗扫多罪。戢兵天下安，约法人心改。大哉干羽意，长见风云在。
真宗开妙理，冲教统清虚。化演无为日，言昭有象初。瑶台肃灵瑞，金阙映仙居。一奏三清乐，长回八景舆。
虚极仙宗本，希夷象帝先。百灵朝太上，万法祖重圆。善贷惟冲德，功成谓自然。云门达和气，思用合钧天。
元符传紫极，宝祚启高真。道德先垂裕，冲和已化淳。人风齐太古，天瑞叶惟新。仙乐清都上，长明交泰辰。
妙筭申帷幄，神谋及庙庭。两阶文物备，七德武功成。校猎长杨苑，屯军细柳营。将军献凯入，歌舞溢重城。
辰位列四星，帝功参十乱。进贤勤内辅，扈跸清多难。承天厚载均，并耀宵光璨。留徽蔼前躅，万古披图焕。
天步昔将开，商郊初欲践。抚戎金阵廓，贰极瑶图阐。鸡戟遂崇仪，龙楼期好善。弄兵隳震业，启圣隆嗣典。
绿林炽炎历，黄虞格有苗。沙尘惊塞外，帷幄命嫖姚。七德干戈止，三边云雾消。宝祚长无极，歌舞盛今朝。
武德谅雍雍，由来扫寇戎。剑光挥作电，旗影列成虹。雾廓三边静，波澄四海同。睿图今已盛，相共舞皇风。
醴齐泛尊彝，轩县动干戚。入室僾如在，升阶虔所历。奋疾合威容，定利舒皦绎。方崇庙貌礼，永被君恩锡。
重轮始发祥，齿胄方兴学。冥然升紫府，铿尔荐清乐。奠斝致馨香，在庭纷羽籥。礼成神既醉，髣髴缑山鹤。
昭昭竹殿开，奕奕兰宫启。懿范隆丹掖，殊荣辟朱邸。六佾荐徽容，三簋陈芳醴。万石覃贻厥，分珪崇祖祢。
圣德期昌运，雍熙万宇清。乾坤资化育，海岳共休明。辟土欣耕稼，销戈遂偃兵。殊方歌帝泽，执贽贺升平。
大业来四夷，仁风和万国。白日体无私，皇天辅有德。七旬罪已服，六月师方克。伟哉帝道隆，终始常作则。
羽卫离丹阙，金轩赴泰坛。珠旗明月色，玉佩晓霜寒。黼黻龙衣备，琮璜宝器完。百神将受职，宗社保长安。
八表欢无事，三秋贺有成。照临同日远，渥泽并云行。河变千年色，山呼万岁声。愿修封岱礼，方以称文明。
剑佩俨如林，齐倾拱北心。渥恩颁美禄，咸濩听和音。一德君臣合，重瞳日月临。歌时兼乐圣，唯待赞泥金。
万国咸归禹，千官共祝尧。拜恩瞻凤扆，倾耳听云韶。运启金行远，时和玉烛调。酒酣齐抃舞，同贺圣明朝。
令节陈高会，群臣侍御筵。玉墀留爱景，金殿霭祥烟。振鹭涵天泽，灵禽下乐悬。圣明无一事，何处让尧年。
圣代修文德，明庭举旧章。两阶陈羽籥，万舞合宫商。剑佩森鸳鹭，箫韶下凤凰。我朝青史上，千古有辉光。
淮海干戈戢，朝廷礼乐施。白驹皆就絷，丹凤复来仪。德备三苗格，风行万国随。小臣同百兽，率舞贺昌期。
拨乱资英主，开基自晋阳。一戎成大业，七德焕前王。炎汉提封远，姬周世祚长。朱干将玉戚，全象武功扬。
睿算超前古，神功格上圆。百川留禹迹，万国戴尧天。既已櫜弓矢，诚宜播管弦。跄跄随鸟兽，共乐太平年。
回中道路险，萧关烽候多。五营屯北地，万乘出西河。单于拜玉玺，天子按雕戈。振旅汾川曲，秋风横大歌。
将军出紫塞，冒顿在乌贪。笳喧雁门北，阵翼龙城南。雕弓夜宛转，铁骑晓参潭。应须驻白日，为待战方酣。
城南征战多，城北无饥鸦。白骨马蹄下，谁言皆有家。城前水声苦，倏忽流万古。莫争城外地，城里有闲土。
碛中有阴兵，战马时惊蹶。轻猛李陵心，摧残苏武节。黄金锁子甲，风吹色如铁。十载不封侯，茫茫向谁说。
巫山凌太清，岧峣类削成。霏霏暮雨合，霭霭朝云生。危峰入鸟道，深谷泻猿声。别有幽栖客，淹留攀桂情。
巫山峰十二，环合隐昭回。俯眺琵琶峡，平看云雨台。古槎天外倚，瀑水日边来。何忽啼猿夜，荆王枕席开。
神女向高唐，巫山下夕阳。裴回作行雨，婉娈逐荆王。电影江前落，雷声峡外长。霁云无处所，台馆晓苍苍。
巫山望不极，望望下朝雰。莫辨啼猿树，徒看神女云。惊涛乱水脉，骤雨暗峰文。霑裳即此地，况复远思君。
巫山高不极，沓沓状奇新。暗谷疑风雨，幽岩若鬼神。月明三峡曙，潮满二江春。为问阳台夕，应知入梦人。
楚国巫山秀，清猿日夜啼。万重春树合，十二碧峰齐。峡出朝云下，江来暮雨西。阳台归路直，不畏向家迷。
巫峡见巴东，迢迢半出空。云藏神女馆，雨到楚王宫。朝暮泉声落，寒暄树色同。清猿不可听，偏在九秋中。
巫山十二峰，皆在碧虚中。回合云藏日，霏微雨带风。猿声寒过水，树色暮连空。愁向高唐望，清秋见楚宫。
见尽数万里，不闻三声猿。但飞萧萧雨，中有亭亭魂。千载楚襄恨，遗文宋玉言。至今青冥里，云结深闺门。
芳树本多奇，年华复在斯。结翠成新幄，开红满旧枝。风归花历乱，日度影参差。容色朝朝落，思君君不知。
迢迢芳园树，列映清池曲。对此伤人心，还如故时绿。风条洒馀霭，露叶承新旭。佳人不再攀，下有往来躅。
君子事行役，再空芳岁期。美人旷延伫，万里浮云思。园槿绽红艳，郊桑柔绿滋。坐看长夏晚，秋月生罗帏。
借问江上柳，青青为谁春。空游昨日地，不见昨日人。缭绕万家井，往来车马尘。莫道无相识，要非心所亲。
高台暂俯临，飞翼耸轻音。浮光随日度，漾影逐波深。迥瞰周平野，开怀畅远襟。独此三休上，还伤千岁心。
凉风吹远念，使我升高台。宁知数片云，不是旧山来。故人天一涯，久客殊未回。雁来不得书，空寄声哀哀。
陇坂高无极，征人一望乡。关河别去水，沙塞断归肠。马系千年树，旌悬九月霜。从来共呜咽，皆是为勤王。
陇头心欲绝，陇水不堪闻。碎影摇枪垒，寒声咽帐军。素从盐海积，绿带柳城分。日落天边望，逶迤入塞云。
秦陇逼氐羌，征人去未央。如何幽咽水，幷欲断君肠。西注悲穷漠，东分忆故乡。旅魂声搅乱，无梦到辽阳。
借问陇头水，年年恨何事。全疑呜咽声，中有征人泪。自古无长策，况我非深智。何计谢潺湲，一宵空不寐。
都城连百二，雄险北回环。地势遥尊岳，河流侧让关。秦皇曾虎视，汉祖亦龙颜。何事枭凶辈，干戈自不闲。
匈奴屡不平，汉将欲纵横。看云方结阵，却月始连营。潜军度马邑，扬斾掩龙城。会勒燕然石，方传车骑名。
出门日已远，不受徒旅欺。骨肉恩岂断，男儿死无时。走马脱辔头，手中挑青丝。捷下万仞冈，俯身试搴旗。
送徒既有长，远戍亦有身。生死向前去，不劳吏怒嗔。路逢相识人，附书与六亲。哀哉两决绝，不复同苦辛。
迢迢万馀里，领我赴三军。军中异苦乐，主将宁尽闻。隔河见胡骑，倏忽数百群。我始为奴仆，几时树功勋。
挽弓当挽彊，用箭当用长。射人先射马，擒贼先擒王。杀人亦有限，列国自有疆。苟能制侵陵，岂在多杀伤。
单于寇我垒，百里风尘昏。雄剑四五动，彼军为我奔。虏其名王归，系颈授辕门。潜身备行列，一胜何足论。
从军十年馀，能无分寸功。众人贵苟得，欲语羞雷同。中原有鬬争，况在狄与戎。丈夫四方志，安可辞固穷。
吹角出塞门，前瞻即胡地。三军尽回首，皆洒望乡泪。转念关山长，行看风景异。由来征戍客，各负轻生义。
汉家边事重，窦宪出临戎。绝漠秋山在，阳关旧路通。列营依茂草，吹角向高风。更就燕然石，看铭破虏功。
秋塞雪初下，将军远出师。分营长记火，放马不收旗。月冷边帐湿，沙昏夜探迟。征人皆白首，谁见灭胡时。
微雪将军出，吹笳天未明。观兵登古戍，斩将对双旌。分阵瞻山势，潜军制马鸣。如今新史上，已有灭胡名。
单于骄爱猎，放火到军城。待月调新弩，防秋置远营。空山朱戟影，寒碛铁衣声。逢著降胡说，阴山有伏兵。
埽尽狂胡迹，回戈望故关。相逢唯死鬬，岂易得生还。纵宴参胡乐，收兵过雪山。不封十万户，此事亦应闲。
玉帐将军意，殷勤把酒论。功高宁在我，阵没与招魂。塞色干戈束，军容喜气屯。男儿今始是，敢出玉关门。
回首陇山头，连天草木秋。圣君应入梦，半路遣封侯。水不担阴雪，柴令倒戍楼。归来麟阁上，春色满皇州。
将军陷虏围，边务息戎机。霜雪交河尽，旌旗入塞飞。晓光随马度，春色伴人归。课绩朝明主，临轩拜武威。
单于烽火动，都护去天涯。别赐黄金甲，亲临白玉墀。塞垣须静谧，师旅审安危。定远条支宠，如今胜古时。
方见将军贵，分明对冕旒。圣恩如远被，狂虏不难收。臣节唯期死，功勋敢望侯。终辞修里第，从此出皇州。
倡楼启曙扉，园柳正依依。鸟鸣知岁隔，条变识春归。露叶疑啼脸，风花乱舞衣。攀折聊将寄，军中书信稀。
玉窗朝日映，罗帐春风吹。拭泪攀杨柳，长条宛地垂。白花飞历乱，黄鸟思参差。妾自肝肠断，旁人那得知。
沙塞三河道，金闺二月春。碧烟杨柳色，红粉绮罗人。露叶怜啼脸，风花思舞巾。攀持君不见，为听曲中新。
二月风光半，三边戍不还。年华妾自惜，杨柳为君攀。落絮缘衫袖，垂条拂髻鬟。那堪音信断，流涕望阳关。
万里边城地，三春杨柳节。叶似镜中眉，花如关外雪。征人远乡思，倡妇高楼别。不忍掷年华，含情寄攀折。
垂柳拂妆台，葳蕤叶半开。年华枝上见，边思曲中来。嫩色宜新雨，轻花伴落梅。朝朝倦攀折，征戍几时回。
红粉青楼曙，垂杨仲月春。怀君重攀折，非妾妒腰身。舞带萦丝断，娇娥向叶嚬。横吹凡几曲，独自最愁人。
纤纤折杨柳，持此寄情人。一枝何足贵，怜是故园春。迟景那能久，流芳不及新。更愁征戍客，鬓老边城尘。
垂杨拂绿水，摇艳东风年。花明玉关雪，叶暖金窗烟。美人结长恨，相对心凄然。攀条折春色，远寄龙庭前。
楼上春风过，风前杨柳歌。枝疏缘别苦，曲怨为年多。花惊燕地雪，叶映楚池波。谁堪别离此，征戍在交河。
自从江树秋，日日上江楼。梦见离珠浦，书来在桂州。不同鱼比目，终恨水分流。久不开明镜，多应是白头。
秋风窗下起，旅雁向南飞。日日出门望，家家行客归。无因见边使，空待寄寒衣。独闭青楼暮，烟深鸟雀稀。
塞垣通碣石，虏障抵祈连。相思在万里，明月正孤悬。影移金岫北，光断玉门前。寄书谢中妇，时看鸿雁天。
汉月生辽海，曈昽出半晖。合昏玄兔郡，中夜白登围。晕落关山迥，光合霜霰微。将军听晓角，战马欲南归。
月明边徼静，戍客望乡时。塞古柳衰尽，关寒榆发迟。苍苍万里道，戚戚十年悲。今夜青楼上，还应照所思。
月生西海上，气逐边风壮。万里度关山，苍茫非一状。汉兵开郡国，胡马窥亭障。夜夜闻悲笳，征人起南望。
露湿月苍苍，关头榆叶黄。回轮照海远，分彩上楼长。水冻频移幕，兵疲数望乡。祗应城影外，万里共如霜。
浮世若浮云，千回故复新。旋添青草冢，更有白头人。岁暮客将老，雪晴山欲春。行行车与马，不尽洛阳尘。
秦地平如掌，层城出云汉。楼阁九衢春，车马千门旦。绿柳开复合，红尘聚还散。日晚鬬鸡回，经过狭斜看。
梅岭花初发，天山雪未开。雪处疑花满，花边似雪回。因风入舞袖，杂粉向妆台。匈奴几万里，春至不知来。
铁骑几时回，金闺怨早梅。雪中花已落，风暖叶应开。夕逐新春管，香迎小岁杯。感时何足贵，书里报轮台。
新岁芳梅树，繁苞四面同。春风吹渐落，一夜几枝空。小妇今如此，长城恨不穷。莫将辽海雪，来比后庭中。
骝马照金鞍，转战入皋兰。塞门风稍急，长城水正寒。雪暗鸣珂重，山长喷玉难。不辞横绝漠，流血几时干。
紫骝行且嘶，双翻碧玉蹄。临流不肯渡，似惜锦障泥。白雪关山远，黄云海树迷。挥鞭万里去，安得念春闺。
争场看鬬鸡，白鼻紫䯄嘶。漳水春归晚，丛台日向低。歇鞍珠作汗，试剑玉如泥。为谢红梁燕，年年妾独栖。
天山一丈雪，杂雨夜霏霏。湿马胡歌乱，经烽汉火微。丁零苏武别，疏勒范羌归。若著关头过，长榆叶定稀。
刘生气不平，抱剑欲专征。报恩为豪侠，死难在横行。翠羽装剑鞘，黄金饰马缨。但令一顾重，不吝百身轻。
妾住越城南，离居不自堪。采花惊曙鸟，摘叶𫗪春蚕。懒结茱萸带，愁安玳瑁簪。侍臣消瘦尽，日暮碧江潭。
美人何荡漾，湖上风月长。玉手欲有赠，裴回双鸣珰。歌声随渌水，怨色起朝阳。日暮还家望，云波横洞房。
汀洲白𬞟草，柳恽乘马归。江头樝树香，岸上蝴蝶飞。酒杯若叶露，玉轸蜀桐虚。朱楼通水陌，沙暖一双鱼。
郎船安两桨，侬舸动双桡。埽黛开宫额，裁裙约楚腰。乖期方积思，临醉欲拼娇。莫以采菱唱，欲羡秦台箫。
雁塞日初晴，胡关雪复平。危竿缘广漠，古窦傍长城。拔剑金星出，弯弧玉羽鸣。谁知系虏者，贾谊是书生。
金锁耀兜鍪，黄云拂紫骝。叛羌旗下戮，陷壁夜中收。霜霰戎衣故，关河碛气秋。箭创殊未合，更遣击兰州。
火发龙山北，中宵易左贤。勒兵临汉水，惊雁散胡天。木落防河急，军孤受敌偏。犹闻汉皇怒，按剑待开边。
采桑畏日高，不待春眠足。攀条有馀愁，那矜貌如玉。千金岂不赠，五马空踟躅。何以变真性，幽篁雪中绿。
鸟鸣桑叶间，叶绿条复柔。攀看去手近，放下长长钩。黄花盖野田，白马少年游。所念岂回顾，良人在高楼。
合殿恩中绝，交河使渐稀。肝肠辞玉辇，形影向金微。汉宫草应绿，胡庭沙正飞。愿逐三秋雁，年年一度归。
敛容辞豹尾，缄怨度龙鳞。金钿明汉月，玉箸染胡尘。妆镜菱花暗，愁眉柳叶嚬。惟有清笳曲，时闻芳树春。
非君惜鸾殿，非妾妒蛾眉。薄命由骄虏，无情是画师。嫁来胡地恶，不并汉宫时。心苦无聊赖，何堪上马辞。
图画失天真，容华坐误人。君恩不可再，妾命在和亲。泪点关山月，衣销边塞尘。一闻阳鸟至，思绝汉宫春。
玉关春色晚，金河路几千。琴悲桂条上，笛怨柳花前。雾掩临妆月，风惊入鬓蝉。缄书待还使，泪尽白云天。
琵琶马上弹，行路曲中难。汉月正南远，燕山直北寒。髻鬟风拂散，眉黛雪霑残。斟酌红颜尽，何劳镜里看。
莫将铅粉匣，不用镜花光。一去边城路，何情更画妆。影销胡地月，衣尽汉宫香。妾死非关命，祗缘怨断肠。
戒途飞万里，回首望三秦。忽见天山雪，还疑上苑春。玉痕垂泪粉，罗袂拂胡尘。为得胡中曲，还悲远嫁人。
跨鞍今永诀，垂泪别亲宾。汉地行将远，胡关逐望新。交河拥塞路，陇首暗沙尘。唯有孤明月，犹能远送人。
枫香晚华静，锦水南山影。惊石坠猿哀，竹云愁半岭。凉月生秋浦，玉沙鳞鳞光。谁家红泪客，不忍过瞿塘。
爪牙在身上，陷阱犹可制。爪牙在胸中，剑戟无所畏。人言畏猛虎，谁是撩头毙。祗见古来心，奸雄暗相噬。
日斜漳浦望，风起邺台寒。玉座平生晚，金尊妓吹阑。舞馀依帐泣，歌罢向陵看。萧索松风暮，愁烟入井阑。
日暮铜雀静，西陵鸟雀归。抚弦心断绝，听管泪霏霏。灵几临朝奠，空床卷夜衣。苍苍川上月，应照妾魂飞。
歌扇向陵开，齐行奠玉杯。舞时飞燕列，梦里片云来。月色空馀恨，松声暮更哀。谁怜未死妾，掩袂下铜台。
妾本深宫妓，曾城闭九重。君王欢爱尽，歌舞为谁容。锦衾不复襞，罗衣谁再缝。高台西北望，流涕向青松。
金凤邻铜雀，漳河望邺城。君王无处所，台榭若平生。舞筵纷可就，歌梁俨未倾。西陵松槚冷，谁见绮罗情。
昔年分鼎地，今日望陵台。一旦雄图尽，千秋遗令开。绮罗君不见，歌舞妾空来。恩共漳河水，东流无重回。
金阁惜分香，𫓪华不重妆。空馀歌舞地，犹是为君王。哀弦调已绝，艳曲不须长。共看西陵暮，秋烟生白杨。
萧条登古台，回首黄金屋。落叶不归林，高陵永为谷。妆容徒自丽，舞态阅谁目。惆怅穗帷前，歌声苦于哭。
君爱本相饶，从来事舞腰。那堪攀玉座，肠断望陵朝。怨著情无主，哀凝曲不调。况临松日暮，悲吹坐萧萧。
魏宫歌舞地，蝶戏鸟还鸣。玉座人难到，铜台雨滴平。西陵树不见，漳浦草空生。万恨尽埋此，徒悬千载名。
平生一顾念，意气溢三军。野日分戈影，天星合剑文。弓弦抱汉月，马足践胡尘。不求生入塞，唯当死报君。
看图闲教阵，画地静论边。乌垒天西戍，鹰姿塞上川。路长须算日，书远每题年。无复生还望，翻思未别前。
栅高三面鬬，箭尽举烽频。营柳和烟暮，关榆带雪春。边城多老将，碛路少归人。点尽三河卒，年年添塞尘。
候火起雕城，尘砂拥战声。游军藏汉帜，降骑说蕃情。霜降滮池浅，秋深太白明。嫖姚方虎视，不觉请添兵。
边草早不春，剑花增泞尘。广场收骥尾，清瀚怯龙鳞。帆色已归越，松声厌避秦。几时逢范蠡，处处是通津。
从军玉门道，逐虏金微山。笛奏梅花曲，刀开明月环。鼓声鸣海上，兵气拥云间。愿斩单于首，长驱静铁关。
吹角动行人，喧喧行人起。笳鸣马嘶乱，争渡金河水。日暮沙漠垂，战声烟尘里。尽系名王颈，归来报天子。
候骑出纷纷，元戎霍冠军。汉鞞秋聒地，羌火昼烧云。万里戍城合，三边羽檄分。乌孙驱未尽，肯顾辽阳勋。
汉斾拂丹霄，汉军新破辽。红尘驱卤簿，白羽拥嫖姚。战苦军犹乐，功高将不骄。至今丁令塞，朔吹空萧萧。
百万逐呼韩，频年不解鞍。兵屯绝漠暗，马饮浊河干。破虏功未录，劳师力已殚。须防肘腋下，飞祸出无端。
飞将下天来，奇谋阃外裁。水心龙剑动，地肺雁山开。望气燕师锐，当锋虏阵摧。从今射雕骑，不敢过云堆。
黄纸君王诏，青泥校尉书。誓师张虎落，选将擐犀渠。雾暗津浦失，天寒塞柳疏。横行十万骑，欲埽虏尘馀。
寒闺织素锦，含怨敛双蛾。综新交缕涩，经脆断丝多。衣香逐举袖，钏动应鸣梭。还恐裁缝罢，无信达交河。
夹道开洞门，弱杨低画戟。帘影竹叶起，箫声吹日色。蜂语绕妆镜，拂蛾学春碧。乱系丁香梢，满阑花向夕。
雪下阳关路，人稀陇戍头。封狐犹未翦，边将岂无羞。白草三冬色，黄云万里愁。因思李都尉，毕竟不封侯。
双双野田雀，上下同饮啄。暖去栖蓬蒿，寒归傍篱落。殷勤避罗网，乍可遇雕鹗。雕鹗虽不仁，分明在寥廓。
梁山镇地险，积石阻云端。深谷下寥廓，层岩上郁盘。飞梁架绝岭，栈道接危峦。揽辔独长息，方知斯路难。
十月繁霜下，征人远凿空。云摇锦更节，海照角端弓。暗碛埋砂树，冲飙卷塞蓬。方随膜拜入，歌舞玉门中。
日晚梧桐落，微寒入禁垣。月悬三雀观，霜度万秋门。艳舞矜新宠，愁容泣旧恩。不堪深殿里，帘外欲黄昏。
禁苑春风起，流莺绕合欢。玉窗通日气，珠箔卷轻寒。杨叶垂金砌，梨花入井阑。君王好长袖，新作舞衣宽。
玉关芳信断，兰闺锦字新。愁来好自抑，念切已含嚬。虚牖风惊梦，空床月厌人。归期傥可促，勿度柳园春。
君莫嫌丑妇，丑妇死守贞。山头一怪石，长作望夫名。鸟有并翼飞，兽有比肩行。丈夫不立义，岂如鸟兽情。
旧爱柏梁台，新宠昭阳殿。守分辞方辇，含情泣团扇。一朝歌舞荣，夙昔诗书贱。颓恩诚已矣，覆水难重荐。
月皎风泠泠，长门次掖庭。玉阶闻坠叶，罗幌见飞萤。清露凝珠缀，流尘下翠屏。妾心君未察，秋叹剧繁星。
早知君爱歇，本自无萦妒。谁使恩情深，今来反相误。愁眠罗帐晓，泣坐金闺暮。独有梦中魂，犹言意如故。
弱体鸳鸯荐，啼妆翡翠衾。鸦鸣秋殿晓，人静禁门深。每忆椒房宠，那堪永巷阴。日惊罗带缓，非复旧来心。
君王嫌妾妒，闭妾在长门。舞袖垂新宠，愁眉结旧恩。绿钱生履迹，红粉湿啼痕。羞被桃花笑，看春独不言。
茕茕孤思逼，寂寂长门夕。妾妒亦非深，君恩那不惜。携琴就玉阶，调悲声未谐。将心托明月，流影入君怀。
何事长门闭，珠帘只自垂。月移深殿早，春向后宫迟。蕙草生闲地，梨花发旧枝。芳菲自恩幸，看却被风吹。
君恩忽断绝，妾思终未央。巾栉不可见，枕席空馀香。窗暗网罗白，阶秋苔藓黄。应门寂已闭，流涕向昭阳。
贱妾如桃李，君王若岁时。秋风一已劲，摇落不胜悲。寂寂苍苔满，沈沈绿草滋。荣华非此日，指辇竞何辞。
不分君恩断，新妆视镜中。容华尚春日，娇爱已秋风。枕席临窗晓，帏屏向月空。年年后庭树，荣落在深宫。
贱妾裁纨扇，初摇明月姿。君王看舞席，坐起秋风时。玉树清御路，金陈翳垂丝。昭阳无分理，愁寂任前期。
夕殿别君王，宫深月似霜。人愁在长信，萤出向昭阳。露裛红兰死，秋雕碧树伤。惟当合欢扇，从此箧中藏。
由来咏团扇，今与值秋风。事逐时皆往，恩无日再中。早鸿闻上苑，寒露下深宫。颜色年年谢，相如赋岂工。
妾貌非倾国，君王忽然宠。南山掌上来，不及新恩重。后宫多窈窕，日日学新声。一落君王耳，南山又须轻。
飞燕倚身轻，争人巧笑名。生君弃妾意，增妾怨君情。日落昭阳殿，秋来长信城。寥寥金殿里，歌吹夜无声。
月皎昭阳殿，霜清长信宫。天行乘玉辇，飞燕与君同。更有留情处，承恩乐未穷。谁怜团扇妾，独坐怨秋风。
生在绮罗下，岂识渔阳道。良人自戍来，夜夜梦中到。渔阳万里远，近于中门限。中门逾有时，渔阳常在眼。
夭桃花清晨，游女红粉新。夭桃花薄暮，游女红粉故。树有百年花，人无一定颜。花送人老尽，人悲花自闲。
忆人莫至悲，至悲空自衰。寄人莫翦衣，翦衣未必归。朝为双蒂花，暮为四散飞。花落却绕树，游子不顾期。
春气满林香，春游不可忘。落花吹欲尽，垂柳折还长。桑女淮南曲，金鞍塞北装。行行小垂手，日暮渭川阳。
团扇复团扇，奉君清暑殿。秋风入庭树，从此不相见。上有乘鸾女，苍苍虫网遍。明年入怀袖，别是机中练。
城上归时晚，庭前宿处危。月明无叶树，霜滑有风枝。啼涩饥喉咽，飞低冻翅垂。画堂鹦鹉鸟，冷暖不相知。
忽忽南飞返，危弦共怨凄。暗霜移树宿，残夜遶枝啼。咽绝声重叙，愔淫思乍迷。不妨还报喜，误使玉颜低。
南国多佳人，莫若大堤女。玉床翠羽帐，宝袜莲花炬。魂处自目成，色授开心许。迢迢不可见，日暮空愁予。
汉水临襄阳，花开大堤暖。佳期大堤下，泪向南云满。春风复无情，吹我梦魂散。不见眼中人，天长音信断。
大堤行乐处，车马相驰突。岁岁春草生，踏青二三月。王孙挟珠弹，游女矜罗袜。携手今莫同，江花为谁发。
妾家越水边，摇艇入江烟。既觅同心侣，复采同心莲。折藕丝能脆，开花叶正圆。春歌弄明月，归棹落花前。
虽听采莲曲，讵识采莲心。漾檝爱花远，回船愁浪深。烟生极浦色，日落半江阴。同侣怜波静，看妆堕玉簪。
小姑织白纻，未解将人语。大嫂采芙蓉，溪湖千万重。长兄行不在，莫使外人逢。愿学秋胡妇，真心比古松。
忆昔王子晋，凤笙游云空。挥手弄白日，安能恋青宫。岂无婵娟子，结念罗帐中。怜寿不贵色，身世两无穷。
凤台何逶迤，嬴女管参差。一旦彩云至，身去无还期。遗曲此台上，世人多学吹。一吹一落泪，至今怜玉姿。
尝闻秦帝女，传得凤凰声。是日逢仙子，当时别有情。人吹彩箫去，天借绿云迎。曲在身不返，空馀弄玉名。
杨柳萦桥绿，玫瑰拂地红。绣衫金騕袅，花髻玉珑璁。宿雨香潜润，春流水暗通。画楼初梦断，晴日照湘风。
雄鹄衔枝来，雌鹄啄泥归。巢成不生子，大义当乖离。江汉水之大，鹄身鸟之微。更无相逢日，安可相随飞。
双鹤出云谿，分飞各自迷。空巢在松杪，折羽落江泥。寻水终不饮，逢林亦未栖。别离应易老，万里两凄凄。
分飞共所从，六翮势摧风。声断碧云外，影孤明月中。青田归路远，月桂旧巢空。矫翼知何处，天涯不可穷。
我有辞乡剑，玉锋堪截云。襄阳走马客，意气自生春。朝嫌剑光静，暮嫌剑花冷。能持剑向人，不解持照身。
自古无和亲，贻灾到妾身。胡风嘶去马，汉月吊行轮。衣薄狼山雪，妆成虏塞春。回看父母国，生死毕胡尘。
春阳如昨日，碧树鸣黄鹂。芜然蕙草暮，飒尔凉风吹。天秋木叶下，月冷莎鸡悲。坐愁群芳歇，白露凋华滋。
阏氏黄叶落，妾望白登台。月出碧云断，蝉声秋色来。胡兵沙塞合，汉使玉关回。征客无归日，空悲蕙草摧。
团扇秋风起，长门夜月明。羞闻拊背人，恨说舞腰轻。太常应已醉，刘君恒带酲。横陈每虚设，吉梦竟何成。
草绿长门闭，苔青永巷幽。宠移新爱夺，泣下故情留。啼鸟惊残梦，飞花搅独愁。自怜春色罢，团扇复迎秋。
薄命头欲白，频年嫁不成。秦娥未十五，昨夜事公卿。岂有机杼力，空传歌舞名。妾专修妇德，媒氏却相轻。
朔雪寒断指，朔风劲裂冰。胡中射雕者，此日犹不能。翩翩羽林儿，锦臂飞苍鹰。挥鞭决白马，走出黄河凌。
击筑饮美酒，剑歌易水湄。经过燕太子，结托幷州儿。少年负壮气，奋烈自有时。因声鲁句践，争情勿相欺。
西陵侠年少，送客过长亭。青槐夹两路，白马如流星。闻道羽书急，单于寇井陉。气高轻赴难，谁顾燕山铭。
走马还相寻，西楼下夕阴。结交期一剑，留意赠千金。高阁歌声远，重关柳色深。夜闲须尽醉，莫负百年心。
射飞夸侍猎，行乐爱联镳。荐枕青娥艳，鸣鞭白马骄。曲房珠翠合，深巷管弦调。日晚春风里，衣香满路飘。
五陵豪客多，买酒黄金贱。醉下酒家楼，美人双翠幰。挥剑邯郸市，走马梁王苑。乐事殊未央，年华已云晚。
金紫少年郎，绕街鞍马光。身从左中尉，官属右春坊。刬戴扬州帽，重熏异国香。垂鞭踏青草，来去杏园芳。
追逐轻薄伴，闲游不著绯。长拢出猎马，数换打球衣。晓日寻花去，春风带酒归。青楼无昼夜，歌舞歇时稀。
日高春睡足，帖马赏年华。倒插银鱼袋，行随金犊车。还携新市酒，远醉曲江花。几度归侵黑，金吾送到家。
好胜耽长行，天明烛满楼。留人看独脚，赌马换偏头。乐奏曾无歇，杯巡不暂休。时时遥冷笑，怪客有春愁。
遨游携艳妓，装束似男儿。杯酒逢花住，笙歌簇马吹。莺声催曲急，春色讶归迟。不以闻衔鼓，华筵待月移。
赏春惟逐胜，大宅可曾归。不乐还逃席，多狂惯衩衣。歌人踏月起，语燕卷帘飞。好妇惟相妒，倡楼不醉稀。
戟门连日闭，苦饮惜残春。开琐通新客，教姬屈醉人。请歌牵白马，自舞踏红茵。时辈皆相许，平生不负身。
新年高殿上，始见有光辉。玉雁排方带，金鹅立仗衣。酒深和椀赐，马疾打珂飞。朝下人争看，香街意气归。
游市慵骑马，随姬入坐车。楼边听歌吹，帘外市钗花。乐眼从人闹，归心畏日斜。苍头来去报，饮伴到倡家。
小妇教鹦鹉，头边唤醉醒。犬娇眠玉簟，鹰掣撼金铃。碧地攒花障，红泥待客亭。虽然长按曲，不饮不曾听。
霞鞍金口骝，豹袖紫貂裘。家住丛台下，门前漳水流。唤人呈楚舞，借客试吴钩。见说秦兵至，甘心赴国雠。
壮士性刚决，火中见石裂。杀人不回头，轻生如暂别。岂知眼有泪，肯白头上发。平生无恩酬，剑闲一百月。
饥啄空城土，莫近太仓粟。一粒未充肠，却入公子腹。且吊城上骨，几曾害尔族。不闻庄辛语，今日寒芜绿。
李陵没胡沙，苏武还汉家。迢迢五原关，朔雪乱边花。一去隔绝域，思归但长嗟。鸿雁向西北，飞书报天涯。
凉州风月美，遥望居延路。泛泛下天云，青青缘塞树。燕山苏武上，海岛田横住。更是草生时，行人出门去。
莫言行路难，夷狄如中国。谓言骨肉亲，中门如异域。出处全在人，路亦无通塞。门前两条辙，何处去不得。
下浸与高盘，不为行路难。是非真险恶，翻覆作峰峦。漆愧同时黑，朱惭巧处丹。令人畏相识，欲画白云看。
向晚横吹悲，风动马嘶合。前驱引旗节，千重阵云匝。单于下阴山，砂砾空飒飒。封侯取一战，岂复念闺合。
郎本东家儿，妾本西家女。对门中道间，终谓无离阻。岂知中道间，遣作空闺主。自是爱封侯，非关备胡虏。
下阶欲离别，相对映兰丛。含辞未及吐，泪落兰丛中。高堂静秋日，罗衣飘暮风。谁能待明月，回首见床空。
凉风已袅袅，露重木兰枝。独上高楼望，行人远不知。轻寒入洞户，明月满秋池。燕去鸿方至，年年是别离。
离别无远近，事欢情亦悲。不闻车轮声，后会将何时。去日忘寄书，来日乖前期。纵知明当还，一夕千万思。
违别未几日，一日如三秋。犹疑望可见，日日上高楼。惟见分手处，白𬞟满芳洲。寸心宁死别，不忍生离愁。
松山云缭绕，萍路水分离。云去有归日，水分无合时。春芳役双眼，春色柔四支。杨柳织别愁，千条万条丝。
离恨如旨酒，古今饮皆醉。只恐长江水，尽是儿女泪。伊余非此辈，送人空把臂。他日再相逢，清风动天地。
丈夫非无泪，不洒离别间。仗剑对尊酒，耻为游子颜。蝮蛇一螫手，壮士疾解腕。所思在功名，离别何足叹。
南楼西下时，月里闻来棹。桂水舳舻回，荆州津济闹。移帷望星汉，引带思容貌。今夜一江人，惟应妾身觉。
二月春来半，宫中日渐长。柳垂金屋暖，花覆玉楼香。拂匣先临镜，调笙更炙簧。还将卢女曲，夜夜奉君王。
日晚宜春暮，风软上林朝。对酒近初节，开楼荡夜娇。石桥通小涧，竹路上青霄。持底谁见许，长愁成细腰。
东风艳阳色，柳绿花如霰。竞理同心鬟，争持合欢扇。香传贾娘手，粉离何郎面。最恨卷帘时，含情独不见。
鸟衔野田草，误入枯桑里。客土植危根，逢春犹不死。草木虽无情，因依尚可生。如何同枝叶，各自有枯荣。
游童苏合带，倡女蒲葵扇。初日映城时，相思忽相见。褰裳踏露草，理鬓回花面。薄暮不同归，留情此芳甸。
柘弹连钱马，银钩妥堕鬟。采桑春陌上，踏草夕阳间。意合辞先露，心诚貌却闲。明朝若相忆，云雨出巫山。
提筐红叶下，度日采蘼芜。掬翠香盈袖，看花忆故夫。叶齐谁复见，风暖恨偏孤。一被春光累，容颜与昔殊。
渌沼春光后，青青草色浓。绮罗惊翡翠，暗粉妒芙蓉。云遍窗前见，荷翻镜里逢。将心托流水，终日渺无从。
远期难可托，桃李自依依。花径无容迹，戎裘未下机。随风开又落，度日扫还飞。欲折枝枝赠，那知归不归。
南陌采桑出，谁知妾姓秦。独怜倾国貌，不负早莺春。珠履荡花湿，龙钩折桂新。使君那驻马，自有侍中人。
当年谁不羡，分作窦家妻。锦字行行苦，罗帷日日啼。岂知登陇远，祗恨下机迷。直候阳关使，殷勤寄海西。
那堪闻荡子，迢遰涉关山。肠为马嘶断，衣从泪滴斑。愁看塞上路，讵惜镜中颜。傥见征西雁，应传一字还。
良人犹远戍，耿耿夜闺空。绣户流宵月，罗帷坐晓风。魂飞沙帐北，肠断玉关中。尚自无消息，锦衾那得同。
玉颜恒自敛，羞出镜台前。早惑阳城客，今悲华锦筵。从军人更远，投喜鹊空传。夫婿交河北，迢迢路几千。
双双红泪堕，度日暗中啼。雁出居延北，人犹辽海西。向灯垂玉枕，对月洒金闺。不惜罗衣湿，惟愁归意迷。
鸾镜无由照，蛾眉岂忍看。不知愁发换，空见隐龙蟠。那惬红颜改，偏伤白日残。今朝窥玉匣，双泪落阑干。
万里无人见，众情难与论。思君常入梦，同鹊屡惊魂。孤寝红罗帐，双啼玉箸痕。妾心甘自保，岂复暂忘恩。
去去边城骑，愁眠掩夜闺。披衣窥落月，拭泪待鸣鸡。不愤连年别，那堪长夜啼。功成应自恨，早晚发辽西。
暗中蛛网织，历乱绮窗前。万里终无信，一条徒自悬。分从珠露滴，愁见隙风牵。妾意何聊赖，看看剧断弦。
春至今朝燕，花时伴独啼。飞斜珠箔隔，语近画梁低。帷卷闲窥户，床空暗落泥。谁能长对此，双去复双栖。
代北几千里，前年又复经。燕山云自合，胡塞草应青。铁马喧鼙鼓，蛾眉怨锦屏。不知羌笛曲，掩泪若为听。
万里飞书至，闻君已渡辽。祗谙新别苦，忘却旧时娇。烽戍年将老，红颜日向雕。胡沙兼汉苑，相望几迢迢。
良人征绝域，一去不言还。百战攻胡虏，三冬阻玉关。萧萧边马思，猎猎戍旗闲。独把千重恨，连年未解颜。
云中路杳杳，江畔草萋萋。妾久垂珠泪，君何惜马蹄。边风悲晓角，营月怨春鼙。未道休征战，愁眉又复低。
不分君恩断，观妆视镜中。容华尚春日，娇爱已秋风。枕席临窗晓，屏帷对月空。年年后庭树，芳悴在深宫。
莫以今时宠，宁无旧日恩。看花满眼泪，不共楚王言。闺烛无人影，罗屏有梦魂。近来音耗绝，终日望应门。
此别难重陈，花深复变人。来时梅覆雪，去日柳含春。物候催行客，归途淑气新。剡川今已远，魂梦暗相亲。
越冈连越井，越鸟更南飞。何处鹧鸪啼，夕烟东岭归。岭头行人少，天涯北客稀。鹧鸪啼别处，相对泪霑衣。
圣后乘干日，皇明御历辰。紫宫初启坐，苍璧正临春。雷雨垂膏泽，金钱赐下人。诏酺欢赏遍，交泰睹惟新。
歌声扇里出，妆影扇中轻。未能令掩笑，何处欲鄣声。知音自不惑，得念是分明。莫见双嚬敛，疑人含笑情。
佳人靓晚妆，清唱动兰房。影入含风扇，声飞照日梁。娇嚬眉际敛，逸韵口中香。自有横陈分，应怜秋夜长。
正气遶宫楼，皇居信上游。远冈延圣祚，平地载神州。会合皆重译，潺湲近八流。中兴岂假问，据此自千秋。
寥泬敞延英，朝班立位横。宣传无草动，拜舞有衣声。鸳瓦云消湿，虫丝日照明。辛勤自不到，遥见似前生。
处处足欢声，时康岁已深。不同三尺剑，应似五弦琴。寿笑山犹尽，明嫌日有阴。何当怜一物，亦遣断愁吟。
曙质绝埃氛，彤庭列禁军。圣颜初对日，龙尾竞缘云。珮响交成韵，帘阴暖带纹。逍遥岂有事，于此咏南薰。
一物周天至，洪纤尽晏然。车书无异俗，甲子并丰年。奇技皆归朴，征夫亦服田。君王故不有，台鼎合韦弦。
日日听歌谣，区中尽祝尧。虫蝗初不害，夷狄近全销。史笔唯书瑞，天台绝见祆。因令匹夫志，转欲事清朝。
品物尽昭苏，神功复帝谟。他时应有寿，当代且无虞。赐历通遐俗，移关入半胡。鹪鹩一何幸，于此寄微躯。
无战复无私，尧时即此时。焚香临极早，待月卷帘迟。端拱乾坤内，何言黈纩垂。君看圣明验，只此是神龟。
旭日上清穹，明堂坐圣聪。衣裳承瑞气，冠冕盖重曈。花木经宵露，旌旗立仗风。何期于此地，见说似仙宫。
五帝三皇主，萧曹魏邴臣。文章惟反朴，戈甲尽生尘。谏纸应无用，朝纲自有伦。升平不可纪，所见是闲人。
小小生金屋，盈盈在紫微。山花插宝髻，石竹绣罗衣。每出深宫里，常随步辇归。只愁歌舞散，化作彩云飞。
柳色黄金嫩，梨花白雪香。玉楼巢翡翠，金殿锁鸳鸯。选妓随雕辇，征歌出洞房。宫中谁第一，飞燕在昭阳。
卢橘为秦树，蒲萄出汉宫。烟花宜落日，丝管醉春风。笛奏龙鸣水，箫吟凤下空。君王多乐事，何必向回中。
玉树春归日，金宫乐事多。后庭朝未入，轻辇夜相过。笑出花间语，娇来烛下歌。莫教明月去，留著醉姮娥。
绣户香风暖，纱窗曙色新。宫花争笑日，池草暗生春。绿树闻歌鸟，青楼见舞人。昭阳桃李月，罗绮自相亲。
今日明光里，还须结伴游。春风开紫殿，天乐下珠楼。艳舞全知巧，娇歌半欲羞。更怜花月夜，宫女笑藏钩。
寒雪梅中尽，春风柳上归。宫莺娇欲醉，檐燕语还飞。迟日明歌席，新花艳舞衣。晚来移彩仗，行乐泥光辉。
水绿南薰殿，花红北阙楼。莺歌闻太液，凤吹遶瀛洲。素女鸣珠佩，天人弄彩球。今朝风日好，宜入未央游。
春景娇春台，新露泣新梅。春叶参差吐，新花重叠开。花影飞莺去，歌声度鸟来。倩看飘飖雪，何如舞袖回。
逶迤度香阁，顾步出兰闺。欲遶鸳鸯殿，先过桃李蹊。风带舒还卷，簪花举复低。欲问今宵乐，但听歌声齐。
夜久星沉没，更深月影斜。裙轻才动佩，鬟薄不胜花。细风吹宝袜，轻露湿红纱。相看乐未已，兰灯照九华。
雕玉押帘上，轻縠笼虚门。井汲铅华水，扇织鸳鸯文。回雪舞凉殿，甘露洗空绿。罗袖从徊翔，香汗霑宝粟。
孀妾怨长夜，独客梦归家。傍檐虫缉丝，向壁灯垂花。檐外月光吐，帘中树影斜。悠悠飞露姿，点缀池中荷。
提剑云雷动，垂衣日月明。禁花呈瑞色，国老见星精。发棹鱼先跃，窥巢鸟不惊。山呼一万岁，直入九重城。
天衣五凤彩，御马六龙文。雨露清驰道，风雷翊上军。高旍花外转，行漏乐前闻。时见金鞭举，空中指瑞云。
妙算干戈止，神谋宇宙清。两阶文物盛，七德武功成。校猎长杨苑，屯军细柳营。归来献明主，歌舞隘春城。
天乐下天中，云𫐌俨在空。铅黄艳河汉，语笑合笙镛。已见长随凤，仍闻不避熊。君王亲试舞，阊阖静无风。
敕勒金𬯎壁，阴山无岁华。帐外风飘雪，营前月照沙。羌儿吹玉管，胡姬踏锦花。却笑江南客，梅落不归家。
参差绿蒲短，摇艳云塘满。红潋荡融融，莺翁㶉𫛶暖。萋芊小城路，马上修蛾懒。罗衫袅向风，点粉金鹂卵。
金笳悲故曲，玉座积深尘。言是邯郸伎，不易邺城人。青苔竟埋骨，红粉自伤神。唯有漳河柳，还向旧营春。
迥步游三洞，清心礼七真。飞符超羽翼，禁火醮星辰。残药霑鸡犬，灵香出凤麟。壶中无窄处，愿得一容身。
玉简真人降，金书道箓通。烟霞方蔽日，云雨已生风。四极威仪异，三天使命同。那将人世恋，不去上清宫。
羽驾正翩翩，云鸿最自然。霞冠将月晓，珠佩与星连。镂玉留新诀，雕金得旧编。不知飞鸟学，更有几人仙。
上帝求仙使，真符取玉郎。三才闲布象，二景郁生光。骑吏排龙虎，笙歌走凤凰。天高人不见，暗入白云乡。
鸾鹤共徘徊，仙官使者催。香花三洞启，风雨百神来。凤篆文初定，龙泥印已开。何须生羽翼，始得上瑶台。
羽节忽排烟，苏君已得仙。命风驱日月，缩地走山川。几处留丹灶，何时种玉田。一朝骑白虎，直上紫微天。
几度游三洞，何方召百神。风云皆守一，龙虎亦全真。执节仙童小，烧香玉女春。应须绝岩内，委曲问皇人。
上法杳无营，玄修似有情。道宫琼作想，真帝玉为名。召岳驱旌节，驰雷发吏兵。云车降何处，斋室有仙卿。
羽卫一何鲜，香云起莫烟。方朝太素帝，更向玉清天。凤曲凝犹吹，龙骖俨欲前。真文几时降，知在永和年。
大道何年学，真符此日催。还持金作印，未要玉为台。羽节分明授，霞衣整顿裁。应缘五云使，教上列仙来。
独自授金书，萧条咏紫虚。龙行还当马，云起自成车。九转风烟合，千年井灶馀。参差从太一，寿等混元初。
道学已通神，香花会女真。霞床珠斗帐，金荐玉舆轮。一室心偏静，三天夜正春。灵官竟谁降，仙相有夫人。
上界有黄房，仙家道路长。神来知位次，乐变协宫商。竞把瑠璃椀，谁倾白玉浆。霞衣最芬馥，苏合是灵香。
珠佩紫霞缨，夫人会八灵。太霄犹有观，绝宅岂无形。暮雨徘徊降，仙歌宛转听。谁逢玉妃辇，应检九真经。
西海辞金母，东方拜木公。云行疑带雨，星步欲凌风。羽袖挥丹凤，霞巾曳彩虹。飘飖九霄外，下视望仙宫。
玉树杂金花，天河织女家。月邀丹凤舄，风送紫鸾车。雾縠笼绡带，云屏列锦霞。瑶台千万里，不觉往来赊。
舞凤凌天出，歌麟入夜听。云容衣眇眇，风韵曲泠泠。扣齿端金简，焚香检玉经。仙宫知不远，只近太微星。
紫府与玄洲，谁来物外游。无烦骑白鹿，不用驾青牛。金化颜应驻，云飞鬓不秋。仍闻碧海上，更用玉为楼。
辔鹤复骖鸾，全家去不难。鸡声随羽化，犬影入云看。酿玉当成酒，烧金且转丹。何妨五色绶，次第给仙官。
金铺照春色，玉律动年华。朱楼云似盖，丹桂雪如花。水岸衔阶转，风条出柳斜。轻舆临太液，湛露酌流霞。
大渚初惊夜，中流沸鼓鼙。寒沙满曲浦，夕雾上邪谿。岸广凫飞急，云深雁度低。严关犹未遂，此夕待晨鸡。
玉树凉风举，金塘细草萎。叶落商飙观，鸿归明月池。迎寒桂酒熟，含露菊花垂。一奉章台宴，千秋长愿斯。
危弦断客心，虚弹落惊禽。新秋百虑净，独夜九愁深。枯蓬唯逐吹，坠叶不归林。如何悲此曲，坐作白头吟。
匈奴屡不平，汉将欲纵横。看云方结阵，却月始连营。潜军度马邑，扬斾掩龙城。会勒燕然石，方传车骑名。
七府璿衡始，三元宝历新。负扆延百辟，垂旒御九宾。肃肃皆鹓鹭，济济盛簪绅。天涯致重译，日域献奇珍。
伊吕深可慕，松乔定是虚。系风终不得，脱屣欲安如。且珍纨素美，当与薜萝疏。既逢杨得意，非复久闲居。
受降临轵道，争长趣鸿门。驱传渭桥上，观兵细柳屯。夜宴经柏谷，朝游出杜原。终藉叔孙礼，方知皇帝尊。
首夏别京辅，杪秋滞三河。沈沈蓬莱阁，日夕乡思多。霜剪凉阶蕙，风捎幽渚荷。岁芳坐沦歇，感此式微歌。
万物资以化，交泰属升平。易从业惟简，得一道斯宁。具仪光玉帛，送舞变咸英。黍稷良非贵，明德信惟馨。
高台暂俯临，飞翼耸轻音。浮光随日度，漾影逐波深。回瞰周平野，开怀畅远襟。独此三休上，还伤千岁心。
曦车日亭午，浮箭未移晖。日光无落照，树影正中围。草萎看稍靡，叶燥望疑稀。昼寝惭经笥，暂解入朝衣。
层轩登皎月，流照满中天。色共梁珠远，光随赵璧圆。落影临秋扇，虚轮入夜弦。所欣东馆里，预奉西园篇。
兰迳香风满，梅梁暖日斜。言是东方骑，来寻南陌车。靥星临夜烛，眉月隐轻纱。莫言春稍晚，自有镇开花。
陇底嗟长别，流襟一恸君。何言幽咽所，更作死生分。转蓬飞不息，悲松断更闻。谁能驻征马，回首望孤坟。
陋巷朱轩拥，衡门缇骑来。俱裁七步咏，同倾三雅杯。色动迎春柳，花发犯寒梅。宾筵未半醉，骊歌不用催。
高门聊命赏，群英于此遇。放旷山水情，留连文酒趣。夕烟起林兰，霜枝殒庭树。落景虽已倾，归轩幸能驻。
夫君敬爱重，欢言情不极。雅引发清音，丽藻穷雕饰。水结曲池冰，日暖平亭色。引满既杯倾，终之以弁侧。
李门余妄进，徐榻君恒设。清论畅玄言，雅琴飞白雪。寒云暧落景，朔风凄暮节。方欣投辖情，且驻当归别。
六文开玉篆，八体曜银书。飞毫列锦绣，拂素起龙鱼。凤举崩云绝，鸾惊游雾疏。别有临池草，恩霑垂露馀。
金兰笃惠好，尊酒畅生平。既欣投辖赏，暂缓望乡情。爱景含霜晦，落照带风轻。于兹欢宴洽，宠辱讵相惊。
解襟游胜地，披云促宴筵。清文振笔妙，高论写言泉。冻柳含风落，寒梅照日鲜。骊歌虽欲奏，归驾且留连。
乡关渺天末，引领怅怀归。羁旅久淫滞，物色屡芳菲。稍觉私意尽，行看蓬鬓衰。如何千里外，伫立霑裳衣。
凉秋夜笛鸣，流风韵九成。调高时慷慨，曲变或凄清。征客怀离绪，邻人思旧情。幸以知音顾，千载有奇声。
流莺拂绣羽，二月上林期。待雪消金禁，衔花向玉墀。翅掩飞燕舞，啼恼婕妤悲。料取金闺意，因君问所思。
巫岫郁岧嶤，高高入紫霄。白云抱危石，玄猿挂迥条。悬崖激巨浪，脆叶陨惊飙。别有阳台处，风雨共飘飖。
高楼一何绮，素月复流明。重轩望不极，馀晖揽讵盈。镜华当牖照，钩影隔帘生。逆愁异尊酒，对此难为情。
玉琯凉初应，金壶夜渐阑。沧池流稍洁，仙掌露方漙。雁声风处断，树影月中寒。爽气长空净，高吟觉思宽。
眷言怀隐逸，辍驾践幽丛。白云飞夏雨，碧岭横春虹。草绿长杨路，花疏五柞宫。登临日将晚，兰桂起香风。
清晨控龙马，弄影出花林。躞蹀依春涧，联翩度碧浔。苔流染丝络，水洁写雕簪。一御瑶池驾，讵忆长城阴。
洛城花烛动，戚里画新蛾。隐扇羞应惯，含情愁已多。轻啼湿红粉，微睇转横波。更笑巫山曲，空传暮雨过。
北林鹊夜飞，南轩月初进。调弦发清征，荡心祛褊吝。变作离鸿声，还入思归引。长叹未终极，秋风飘素鬓。
牛闺临浅汉，鸾驷涉秋河。两怀萦别绪，一宿庆停梭。星模铅里靥，月写黛中蛾。奈许今宵度，长婴离恨多。
婺闺期今夕，娥轮泛浅潢。迎秋伴暮雨，待暝合神光。荐寝低云鬓，呈态解霓裳。喜中愁漏促，别后怨天长。
睿想追嘉豫，临轩御早秋。斜晖丽粉壁，清吹肃朱楼。高殿凝阴满，雕窗艳曲流。小臣参广宴，大造谅难酬。
舞商初赴节，湘燕远迎秋。飘丝交殿网，乱滴起池沤。激溜分龙阙，斜飞洒凤楼。崇朝方浃宇，宸盼俯凝旒。
凤阙邻金地，龙旗拂宝台。云楣将叶并，风牖送花来。月宫清晚桂，虹梁绚早梅。梵境留宸瞩，掞发丽天才。
倦游嗟落拓，短翮慕追飞。周醪忽同醉，牙弦乃共挥。油云澹寒色，落景霭霜霏。累日方投分，兹夕谅无归。
乔木托危岫，积翠绕连冈。叶疏犹漏影，花少未流芳。风来闻肃肃，雾罢见苍苍。此中饯行迈，不异上河梁。
明王敦孝感，宝殿秀灵芝。色带朝阳净，光涵雨露滋。且标宣德重，更引国恩施。圣祚今无限，微臣乐未移。
牵弋辞重海，触网去层峦。戢翼雕笼际，延思彩霞端。慕侣朝声切，离群夜影寒。能言殊可贵，相助忆长安。
寒闺织素锦，含怨敛双蛾。综新交缕涩，经脆断丝多。衣香逐举袖，钏动应鸣梭。还恐裁缝罢，无信达交河。
高天净秋色，长汉转曦车。玉树阴初正，桐圭影未斜。翠盖飞圆彩，明镜发轻花。再中良表瑞，共仰璧晖赊。
豫游欣胜地，皇泽乃先天。油云阴御道，膏雨润公田。陇麦霑逾翠，山花湿更然。稼穑良所重，方复悦丰年。
葱翠梢云质，垂彩暎清池。波泛含风影，流摇防露枝。龙鳞漾嶰谷，凤翅拂涟漪。欲识凌冬性，唯有岁寒知。
芬芳禁林晚，容与桂丹前。横空一鸟度，照水百花然。绿野明斜日，青山澹晚烟。滥陪终宴赏，握管类窥天。
歌堂面渌水，舞馆接金塘。竹开霜后翠，梅动雪前香。凫归初命侣，雁起欲分行。刷羽同栖集，怀恩愧稻粱。
万瓦宵光曙，重檐夕雾收。玉花停夜烛，金壶送晓筹。日晖青琐殿，霞生结绮楼。重门应启路，通籍引王侯。
履端初起节，长苑命高筵。肆夏喧金奏，重润响朱弦。春光催柳色，日彩泛槐烟。微臣同滥吹，谬得仰钧天。
良晨喜利涉，解缆入淮浔。寒流泛鹢首，霜吹响哀吟。潜鳞波里跃，水鸟浪前沈。邗沟非复远，怅望悦宸襟。
家住箕山下，门枕颍川滨。不知今有汉，唯言昔避秦。琴伴前庭月，酒劝后园春。自得中林士，何忝上皇人。
东皋薄暮望，徙倚欲何依。树树皆秋色，山山唯落晖。牧人驱犊返，猎马带禽归。相顾无相识，长歌怀采薇。
百年长扰扰，万事悉悠悠。日光随意落，河水任情流。礼乐囚姬旦，诗书缚孔丘。不如高枕枕，时取醉消愁。
野人迷节候，端坐隔尘埃。忽见黄花吐，方知素节回。映岩千段发，临浦万株开。香气徒盈把，无人送酒来。
问君樽酒外，独坐更何须。有客谈名理，无人索地租。三男婚令族，五女嫁贤夫。百年随分了，未羡陟方壶。
落日明歌席，行云逐舞人。江南飞暮雨，梁上下轻尘。冶服看疑画，妆台望似春。高车勿遽返，长袖欲相亲。
妖姬饰靓妆，窈窕出兰房。日照当轩影，风吹满路香。早时歌扇薄，今日舞衫长。不应令曲误，持此试周郎。
南国佳人至，北堂罗荐开。长裙随凤管，促柱送鸾杯。云光身后荡，雪态掌中回。到愁金谷晚，不怪玉山颓。
巫山凌太清，岧嶤类削成。霏霏暮雨合，霭霭朝云生。危峰入鸟道，深谷写猿声。别有幽栖客，淹留攀桂情。
初筓梦桃李，新妆应摽梅。疑逐朝云去，翻随暮雨来。杂珮含风响，丛花隔扇开。姮娥对此夕，何用久裴回。
春景娇春台，新露泣新梅。春叶参差吐，新花重叠开。花影飞莺去，歌声度鸟来。倩看飘飖雪，何如舞袖回。
逶迤度香合，顾步出兰闺。欲绕鸳鸯殿，先过桃李蹊。风带舒还卷，簪花举复低。欲问今宵乐，但听歌声齐。
夜久星沉没，更深月影斜。裙轻才动珮，鬟薄不胜花。细风吹宝袂，轻露湿红纱。相看乐未已，兰灯照九华。
久倦川涂曲，忽此望淮圻。波长泛淼淼，眺迥情依依。稍觉金乌转，渐见锦帆稀。欲知仁化洽，讴歌满路归。
汉将本屯营，辽河有戍城。大夫曾取姓，先生亦得名。高枝拂远雁，疏影度遥星。不辞攀折苦，为入管弦声。
颁条忝贵郡，悬榻久相望。处士同杨郑，邦君谢李疆。讵知方拥篲，逢子敬惟桑。明朝蓬户侧，会自谒任棠。
秋来菊花气，深山客重寻。露叶疑涵玉，风花似散金。摘来还泛酒，独坐即徐斟。王弘贪自醉，无复觅杨林。
神京背紫陌，缟驷结行辀。北去横桥道，西分清渭流。寒光向垄没，霜气入松楸。今日泉台路，非是濯龙游。
承平重游乐，诏跸上之回。属车响流水，清笳转落梅。岭云盖道转，岩花映绶开。下辇便高宴，何如在瑶台。
春色照兰宫，秦女坐窗中。柳叶来眉上，桃花落脸红。拂尘开扇匣，卷帐却薰笼。衫薄偏憎日，裙轻更畏风。
聊从嘉遁所，酌醴共抽簪。以兹山水地，留连风月心。长榆落照尽，高柳暮蝉吟。一返桃源路，别后难追寻。
我行逢日暮，弭櫂独维舟。水雾一边起，风林两岸秋。山阴黑断碛，月影素寒流。故乡千里外，何以慰羁愁。
金谷多欢宴，佳丽正芳菲。流霞席上满，回雪掌中飞。明月临歌扇，行云接舞衣。何必桃将李，别有待春晖。
微雨散芳菲，中园照落晖。红树摇歌扇，绿珠飘舞衣。繁弦调对酒，杂引动思归。愁人当此夕，羞见落花飞。
枥上浮云骢，本出吴门中。发迹来东道，长鸣起北风。回鞍拂桂白，赪汗类尘红。灭没徒留影，无因图汉宫。
太清上初日，春水送孤舟。山远疑无树，潮平似不流。岸花开且落，江鸟没还浮。羁望伤千里，长歌遣四愁。
邂逅款良宵，殷勤荷胜招。弥天俄若旧，初地岂成遥。酒蚁倾还泛，心猿躁似调。谁怜失群雁，长苦业风飘。
已惑孔贵嫔，又被辞人侮。花笺一何荣，七字谁曾许。不下结绮阁，空迷江令语。雕戈动地来，悮杀陈后主。
梁山镇地险，积石阻云端。深谷下寥廓，层岩上郁盘。飞梁驾绝岭，栈道接危峦。揽辔独长息，方知斯路难。
戒途飞万里，回首望三秦。忽见天山雪，还疑上苑春。玉痕垂粉泪，罗袂拂胡尘。为得胡中曲，还悲远嫁人。
标名资上善，流派表灵长。地图罗四渎，天文载五潢。方流涵玉润，圆折动珠光。独有蒙园吏，栖偃玩濠梁。
造舟浮渭日，鞭石表秦初。星文遥写汉，虹势尚凌虚。已授文成履，空题武骑书。别有临濠上，栖偃独观鱼。
花萼映芳丛，参差间早红。因风时落砌，杂雨乍浮空。影照凤池水，香飘鸡树风。岂不爱攀折，希君怀袖中。
步辇出披香，清歌临太液。晓树流莺满，春堤芳草积。风光翻露文，雪华上空碧。花蝶来未已，山光暧将夕。
泬寥空色远，芸黄凄序变。涸浦落遵鸿，长飙送巢燕。千秋流夕景，万籁含宵唤。峻雉聆金柝，层台切银箭。
漠漠佳城幽，苍苍松槚暮。鲁幕飘欲卷，宛驷悲还顾。楚挽绕卢山，胡笳临武库。怅然郊原静，烟生归鸟度。
玉关春色晚，金河路几千。琴悲桂条上，笛怨柳花前。雾掩临妆月，风惊入鬓蝉。缄书待还使，泪尽白云天。
禁园凝朔气，瑞雪掩晨曦。花明栖凤阁，珠散影娥池。飘素迎歌上，翻光向舞移。幸因千里映，还绕万年枝。
殿帐清炎气，辇道含秋阴。凄风移汉筑，流水入虞琴。云飞送断雁，月上净疏林。滴沥露枝响，空蒙烟壑深。
黄鹤悲歌绝，椒花清颂馀。埃凝写邻镜，网结和扉鱼。银消风烛尽，珠灭夜轮虚。别有南陵路，幽丛临叶疏。
木落园林旷，庭虚风露寒。北里清音绝，南陔芳草残。远气犹标剑，浮云尚写冠。寂寂琴台晚，秋阴入井干。
湘渚韬灵迹，娥台静瑞音。凤逐清箫远，鸾随幽镜沈。霜处华芙落，风前银烛侵。寂寞平阳宅，月冷洞房深。
回中道路险，萧关烽候多。五营屯北地，万乘出西河。单于拜玉玺，天子按雕戈。振旅汾川曲，秋风横大歌。
骝马照金鞍，转战入皋兰。塞门风稍急，长城水正寒。雪暗鸣珂重，山长喷玉难。不辞横绝漠，流血几时干。
将军出紫塞，冒顿在乌贪。笳喧雁门北，阵翼龙城南。雕弓夜宛转，铁骑晓参驔。应须驻白日，为待战方酣。
梅岭花初发，天山雪未开。雪处疑花落，花边似雪回。因风入舞袖，杂粉向妆台。匈奴几万里，春至不知来。
锦节衔天使，琼仙驾羽君。投金翠山曲，奠璧清江𣸣。圆洞开丹鼎，方坛聚绛云。宝贶幽难识，空歌迥易分。
京洛风尘远，褒斜烟露深。北游君似智，南飞我异禽。别路琴声断，秋山猿鸟吟。一乖青岩酌，空伫白云心。
金碧禺山远，关梁蜀道难。相逢属晚岁，相送动征鞍。地咽绵川冷，云凝剑阁寒。倘遇忠孝所，为道忆长安。
闲拂檐尘看，鸣琴候月弹。桃源迷汉姓，松径有秦官。空谷归人少，青山背日寒。羡君栖隐处，遥望在云端。
刘生气不平，抱剑欲专征。报恩为豪侠，死难在横行。翠羽装刀鞘，黄金饰马铃。但令一顾重，不吝百身轻。
陇阪高无极，征人一望乡。关河别去水，沙塞断归肠。马系千年树，旌悬九月霜。从来共呜咽，皆是为勤王。
巫山望不极，望望下朝氛。莫辨啼猿树，徒看神女云。惊涛乱水脉，骤雨暗峰文。霑裳即此地，况复远思君。
芳树本多奇，年华复在斯。结翠成新幄，开红满故枝。风归花历乱，日度影参差。容色朝朝落，思君君不知。
虏骑三秋入，关云万里平。雪似胡沙暗，冰如汉月明。高阙银为阙，长城玉作城。节旄零落尽，天子不知名。
合殿恩中绝，交河使渐稀。肝肠辞玉辇，形影向金微。汉地草应绿，胡庭沙正飞。愿逐三秋雁，年年一度归。
倡楼启曙扉，杨柳正依依。莺啼知岁隔，条变识春归。露叶凝愁黛，风花乱舞衣。攀折聊将寄，军中音信稀。
锦里开芳宴，兰缸艳早年。缛彩遥分地，繁光远缀天。接汉疑星落，依楼似月悬。别有千金笑，来映九枝前。
陇阪长无极，苍山望不穷。石径萦疑断，回流映似空。花开绿野雾，莺啭紫岩风。春芳勿遽尽，留赏故人同。
锦里淹中馆，岷山稷下亭。空梁无燕雀，古壁有丹青。槐落犹疑市，苔深不辨铭。良哉二千石，江汉表遗灵。
闻有雍容地，千年无四邻。园院风烟古，池台松槚春。云疑作赋客，月似听琴人。寂寂啼莺处，空伤游子神。
古墓芙蓉塔，神铭松柏烟。鸾沈仙镜底，花没梵轮前。铢衣千古佛，宝月两重圆。隐隐香台夜，钟声彻九天。
南国佳人至，北棠罗荐开。长裙随凤管，促柱送鸾杯。云光身后落，雪态掌中回。到愁金谷晚，不怪玉山颓。
顾步三春晚，田园四望通。游丝横惹树，戏蝶乱依藂。竹懒偏宜水，花狂不待风。唯馀诗酒意，当了一生中。
田家无四邻，独坐一园春。莺啼非选树，鱼戏不惊纶。山水弹琴尽，风花酌酒频。年华已可乐，高兴复留人。
江水向涔阳，澄澄写月光。镜圆珠留彻，弦满箭波长。沈钩摇兔影，浮桂动丹芳。延照相思夕，千里共霑裳。
筮仕无中秩，归耕有外臣。人歌小岁酒，花舞大唐春。草色迷三径，风光动四邻。愿得长如此，年年物候新。
落日明歌席，行云逐舞人。江前飞暮雨，梁上下轻尘。冶服看疑画，妆楼望似春。高车勿遽返，长袖欲相亲。
风月清江夜，山水白云朝。万里同为客，三秋契不凋。戏凫分断岸，归骑别高标。一去仙桥道，还望锦城遥。
拂曙驱飞传，初晴带晓凉。雾敛长安树，云归仙帝乡。涧流漂素沫，岩景霭朱光。今朝好风色，延瞰极天庄。
津谷朝行远，冰川夕望曛。霞明深浅浪，风卷去来云。澄波泛月影，激浪聚沙文。谁忍仙舟上，携手独思君。
春归龙塞北，骑指雁门垂。胡笳折杨柳，汉使采燕支。戍城聊一望，花雪几参差。关山有新曲，应向笛中吹。
汀葭肃徂暑，江树起初凉。水疑通织室，舟似泛仙潢。连桡渡急响，鸣櫂下浮光。日晚菱歌唱，风烟满夕阳。
凤杼秋期至，凫舟野望开。微吟翠塘侧，延想白云隈。石似支机罢，槎疑犯宿来。天潢殊漫漫，日暮独悠哉。
玉帛资王会，郊丘叶圣情。重广开环堵，至道轶金籝。盘薄依厚地，遥裔腾太清。方悦升中礼，足以慰馀生。
化历昭唐典，承天顺夏正。百灵警朝禁，三辰扬斾旌。充庭富礼乐，高䜩齿簪缨。献寿符万岁，移风韵九成。
团扇秋风起，长门夜月明。羞闻拊背入，恨说舞腰轻。太常先已醉，刘君恒带酲。横陈每虚设，吉梦竟何成。
歌声扇后出，妆影镜中轻。未能令掩笑，何处欲障声。知音自不惑，得念是分明。莫见双嚬敛，疑人含笑情。
佳人靓晚妆，清唱动兰房。影出含风扇，声飞照日梁。娇嚬眉际敛，逸韵口中香。自有横陈会，应怜秋夜长。
鸣笳出望苑，飞盖下芝田。水光浮落照，霞彩淡轻烟。柳色迎三月，梅花隔二年。日斜归骑动，馀兴满山川。
公子盛西京，光华早著名。分庭接游士，虚馆待时英。高阁浮香出，长廊宝钏鸣。面花无隔笑，歌扇不障声。
秦晋称旧匹，潘徐有世亲。三星宿已会，四德婉而嫔。霞光鬓里薄，月影扇中新。年华与妆面，共作一芳春。
眷言一杯酒，凄怆起离忧。夜花飘露气，暗水急还流。雁行遥上月，虫声迥映秋。明日河梁上，谁与论仙舟。
晚来风景丽，晴初物色华。薄云向空尽，轻虹逐望斜。后窗临岸竹，前阶枕浦沙。寂寥无与晤，尊酒论风花。
裴回两仪殿，怅望九成台。玉辇终辞宴，瑶筐遂不开。野旷阴风积，川长思鸟来。寒山寂已暮，虞殡有馀哀。
梦梓光青陛，秾桃蔼紫宫。德优宸念远，礼备国姻崇。万户声明发，三条骑吹通。香轮送重景，彩斾引仙虹。
周屏辞金殿，梁骖整玉珂。管声依折柳，琴韵动流波。鹤盖分阴促，龙轩别念多。延襟小山路，还起大风歌。
戒奢虚蜃辂，锡号纪鸿名。地叶苍梧野，途经紫聚城。重照掩寒色，晨飙断曙声。一随仙骥远，霜雪愁阴生。
飞盖回兰坂，宸襟伫柏梁。别馆分泾渭，归路指衡漳。关山通曙色，林籞遍春光。帝念纡千里，词波照五潢。
盛藩资右戚，连萼重皇情。离襟怆睢苑，分途指邺城。丽日开芳甸，佳气积神京。何时骖驾入，还见谒承明。
象辂初乘雁，璇宫早结褵。离元应春夕，帝子降秋期。鸣瑜合清响，冠玉丽秾姿。和声跻凤掖，交影步鸾墀。
桂宫初服冕，兰掖早升筓。礼盛亲迎晋，声芬出降齐。金龟开瑞钮，宝翟上仙袿。转扇承宵月，扬旌照夕蜺。
帝子威仪绝，储妃礼度优。叠鼓陪仙观，凝笳翼画辀。郁郁神香满，奕奕彩云浮。排空列锦罽，腾欢溢皇州。
金闺未息火，玉树锺天爱。月路饰还装，星津动归佩。紫极流宸渥，清规伫慈诲。恩波洽九流，光辉轶千载。
列席诏亲贤，式宴坐神仙。圣文飞圣笔，天乐奏钧天。曲池涵瑞景，文宇孕祥烟。小臣同百兽，率舞悦尧年。
帝子升青陛，王姬降紫宸。星光移杂珮，月彩荐重轮。龙旌翻地杪，凤管飏天滨。槐阴浮浅濑，葆吹翼轻尘。
云路移彤辇，天津转明镜。仙珠照乘归，宝月重轮映。望园嘉宴洽，主第欢娱盛。丝竹扬帝熏，簪裾奉宸庆。
藂云霭晓光，湛露晞朝阳。天文天景丽，睿藻睿词芳。玉庭散秋色，银宫生夕凉。太平超邃古，万寿乐无疆。
导源径陇阪，属汭贯嬴都。下濑波常急，回圻溜亦纡。毒流秦卒毙，泥粪汉田腴。独有迷津客，怀归轸暮途。
朝升照日槛，夕次下乌台。风竿一眇邈，月树几裴回。翼向高标敛，声随下调哀。怀燕首自白，非是为年催。
禁园纡睿览，仙櫂叶宸游。洛北风花树，江南彩画舟。荣生兰蕙草，春入凤皇楼。兴尽离宫暮，烟光起夕流。
大君敦宴赏，万乘下梁园。酒助闲平乐，人霑雨露恩。荣光开帐殿，佳气满旌门。愿陪南岳寿，长奉北宸樽。
别殿秋云上，离宫夏景移。寒风生玉树，凉气下瑶池。堑花仍吐叶，岩木尚抽枝。愿奉南山寿，千秋长若斯。
万里边城地，三春杨柳节。叶似镜中眉，花如关外雪。征人远乡思，倡妇高楼别。不忍掷年华，含情寄攀折。
凤城春色晚，龙禁早晖通。旧火收槐燧，馀寒入桂宫。莺啼正隐叶，鸡鬬始开笼。蔼蔼瑶山满，仙歌始乐风。
天晴上初日，春水送孤舟。山远疑无树，潮平似不流。岸花开且落，江鸟没还浮。羁望伤千里，长歌遣四愁。
紫宸欢每洽，绀殿法初隆。菊泛延龄酒，兰吹解愠风。咸英调正乐，香梵遍秋空。临幸浮天瑞，重阳日再中。
圣后经纶远，谋臣计画多。受降追汉策，筑馆计戎和。俗化乌孙垒，春生积石河。六龙今出饯，双鹤愿为歌。
窈窕神仙阁，参差云汉间。九重中叶启，七日早春还。太液天为水，蓬莱雪作山。今朝上林树，无处不堪攀。
星桥他日创，仙榜此时开。马向铺钱埒，箫闻弄玉台。人同卫叔美，客似长卿才。借问游天汉，谁能取石回。
御辇出明光，乘流泛羽觞。珠胎随月减，玉漏与年长。寒尽梅犹白，风迟柳未黄。日斜旌骑转，休气满林塘。
重阳早露晞，睿赏瞰秋矶。菊气先熏酒，萸香更袭衣。清切丝桐会，纵横文雅飞。恩深荅效浅，留醉奉宸晖。
巫山与天近，烟景长青荧。此中楚王梦，梦得神女灵。神女去已久，云雨空冥冥。唯有巴猿啸，哀音不可听。
恩华逐芳岁，形胜兼韶月。中席傍鱼潭，前山倚龙阙。花迎妙妓至，鸟避仙舟发。宴赏良在兹，再来情不歇。
孤桐亦胡为，百尺傍无枝。疏阴不自覆，修干欲何施。高冈地复迥，弱植风屡吹。凡鸟已相噪，凤皇安得知。
萝茑必有托，风霜不能落。酷在兰将蕙，甘从葵与藿。运命虽为宰，寒暑自回薄。悠悠天地间，委顺无不乐。
良辰不可遇，心赏更蹉跎。终日块然坐，有时劳者歌。庭前揽芳蕙，江上托微波。路远无能达，忧情空复多。
兰叶春葳蕤，桂华秋皎洁。欣欣此生意，自尔为佳节。谁知林栖者，闻风坐相悦。草木有本心，何求美人折。
幽林归独卧，滞虑洗孤清。持此谢高鸟，因之传远情。日夕怀空意，人谁感至精。飞沈理自隔，何所慰吾诚。
吴越数千里，梦寐今夕见。形骸非我亲，衾枕即乡县。化蝶犹不识，川鱼安可羡。海上有仙山，归期觉神变。
抱影吟中夜，谁闻此叹息。美人适异方，庭树含幽色。白云愁不见，沧海飞无翼。凤皇一朝来，竹花斯可食。
弱岁读群史，抗迹追古人。被褐有怀玉，佩印从负薪。志合岂兄弟，道行无贱贫。孤根亦何赖，感激此为邻。
馨香惟后德，明命光天保。肃祀崇圣灵，陈信表黄道。玉戚初蹈厉，金匏既静好。介福何穰穰，精诚格穹昊。
孔门太山下，不见登封时。徒有先王法，今为明主思。恩加万乘幸，礼致一牢祠。旧宅千年外，光华空在兹。
山祗亦望幸，云雨见灵心。岳馆逢朝霁，关门解宿阴。咸京天上近，清渭日边临。我武因冬狩，何言是即禽。
眷言感忠义，何有间山川。徇节今如此，离情空复然。皇心在勤恤，德泽委昭宣。周月成功后，明年或劳还。
东土淹龙驾，西人望翠华。山川祗询物，宫观岂为家。十月回星斗，千官捧日车。洛阳无怨思，巡幸更非赊。
驰道当河陕，陈诗问国风。川原三晋别，襟带两京同。后殿函关尽，前旌阙塞通。行看洛阳陌，光景丽天中。
贤王有池馆，明主赐春游。淑气林间发，恩光水上浮。徒惭和鼎地，终谢巨川舟。皇泽空如此，轻生莫可酬。
河汉非应到，汀洲忽在斯。仍逢帝乐下，如逐海槎窥。春赏时将换，皇恩岁不移。今朝游宴所，莫比天泉池。
纤纤折杨柳，持此寄情人。一枝何足贵，怜是故园春。迟景那能久，芳菲不及新。更愁征戍客，容鬓老边尘。
姹女矜容色，为花不让春。既争芳意早，谁待物华真。叶作参差发，枝从点缀新。自然无限态，长在艳阳晨。
蝉嘶玉树枝，向夕惠风吹。幸入连宵听，应缘饮露知。思深秋欲近，声静夜相宜。不是黄金饰，清香徒尔为。
万乘飞黄马，千金狐白裘。正逢银霰积，如向玉京游。瑞色铺驰道，花文拂彩旒。还闻吉甫颂，不共郢歌俦。
忽对林亭雪，瑶华处处开。今年迎气始，昨夜伴春回。玉润窗前竹，花繁院里梅。东郊斋祭所，应见五神来。
稽亭追往事，睢苑胜前闻。飞阁凌芳树，华池落彩云。藉草人留酌，衔花鸟赴群。向来同赏处，惟恨碧林曛。
伊川与灞津，今日祓除人。岂似龙山上，还同湘水滨。衰颜忧更老，淑景望非春。禊饮岂吾事，聊将偶俗尘。
离别念同嬉，芬荣欲共持。独攀南国树，遥寄北风时。林惜迎春早，花愁去日迟。还闻折梅处，更有棣华诗。
试上江楼望，初逢山雨晴。连空青嶂合，向晚白云生。彼美要殊观，萧条见远情。情来不可极，日暮水流清。
仙禁生红药，微芳不自持。幸因清切地，还遇艳阳时。名见桐君箓，香闻郑国诗。孤根若可用，非直爱华滋。
清切紫庭垂，葳蕤防露枝。色无玄月变，声有惠风吹。高节人相重，虚心世所知。凤皇佳可食，一去一来仪。
棠棣闻馀兴，乌衣有旧游。门前杜城陌，池上曲江流。暇日尝繁会，清风咏阻修。始知西峙岳，同气此相求。
与君尝此志，因物复知心。遗我龙钟节，非无玳瑁簪。幽素宜相重，雕华岂所任。为君安首饰，怀此代兼金。
君有百炼刃，堪断七重犀。谁开太阿匣，持割武城鸡。竟与尚书佩，遥应天子提。何时遇操宰，当使玉如泥。
旬雨不愆期，由来自若时。尔无言郡政，吾岂欲天欺。常念涓尘益，惟欢草树滋。课成非所拟，人望在东菑。
云雨俱行罢，江天已洞开。炎氛霁后灭，边绪望中来。作骥君垂耳，为鱼我曝鳃。更怜湘水赋，还是洛阳才。
贾生流寓日，扬子寂寥时。在物多相背，唯君独见思。渔为江上曲，雪作郢中词。忽枉兼金讯，长怀伐木诗。
穿筑非求丽，幽闲欲寄情。偶怀因壤石，真意在蓬瀛。苔益山文古，池添竹气清。从兹果萧散，无事亦无营。
晨兴步北林，萧散一开襟。复见林上月，娟娟犹未沈。片云自孤远，丛筿亦清深。无事由来贵，方知物外心。
场藿已成岁，园葵亦向阳。兰时独不偶，露节渐无芳。旨异菁为蓄，甘非蔗有浆。人多利一饱，谁复惜馨香。
幸得不锄去，孤苗守旧根。无心羡旨蓄，岂欲近名园。遇赏宁充佩，为生莫碍门。幽林芳意在，非是为人论。
林居逢岁晏，遇物使情多。蘅茝不时与，芬荣奈汝何。更怜篱下菊，无如松上萝。因依自有命，非是隔阳和。
家在湘源住，君今海峤行。经过正中道，相送倍为情。心逐书邮去，形随世网婴。因声谢远别，缘义不缘名。
蜀严化已久，沈冥空所思。尝闻卖卜处，犹忆下帘时。驱传应经此，怀贤倘问之。归来说往事，历历偶心期。
江水天连色，无涯净野氛。微明岸傍树，凌乱渚前云。举棹形徐转，登舻意渐分。渺茫从此去，空复惜离群。
元僚行上计，举饯出林丘。忽望题舆远，空思解榻游。别筵铺柳岸，征棹倚芦洲。独叹湘江水，朝宗向北流。
南土秋虽半，东湖草未黄。聊乘风日好，来泛芰荷香。兰棹无劳速，菱歌不厌长。忽怀京洛去，难与共清光。
荷叶生幽渚，芳华信在兹。朝朝空此地，采采欲因谁。但恐星霜改，还将蒲稗衰。怀君美人别，聊以赠心期。
荷𦰏旋江澳，衔杯饯霸陵。别前林鸟息，归处海烟凝。风土乡情接，云山客念凭。圣朝岩穴选，应待鹤书征。
屡别容华改，长愁意绪微。义将私爱隔，情与故人归。薄宦无时赏，劳生有事机。离魂今夕梦，先绕旧林飞。
平生属良友，结绶望光辉。何知人事拙，相与宦情非。别路穿林尽，征帆际海归。居然已多意，况复两乡违。
解巾行作吏，尊酒谢离居。修竹含清景，华池澹碧虚。地将幽兴惬，人与旧游疏。林下纷相送，多逢长者车。
送客南昌尉，离亭西候春。野花看欲尽，林鸟听犹新。别酒青门路，归轩白马津。相知无远近，万里尚为邻。
我与文雄别，胡然邑吏归。贤人安下位，鸷鸟欲卑飞。激节轻华冕，移官徇彩衣。羡君行乐处，从此拜庭闱。
海郡雄蛮落，津亭壮越台。城隅百雉映，水曲万家开。里树桄榔出，时禽翡翠来。观风犹未尽，早晚使车回。
云嶂天涯尽，川途海县穷。何言此地僻，忽与故人同。身负邦君弩，情纡御史骢。王程不我驻，离思逐秋风。
江路与天连，风帆何淼然。遥林浪出没，孤舫鸟联翩。常爱千钧重，深思万事捐。报恩非徇禄，还逐贾人船。
山气朝来爽，溪流日向清。远心何处惬，闲棹此中行。丛桂林间待，群鸥水上迎。徒然适我愿，幽独为谁情。
归去南江水，磷磷见底清。转逢空阔处，聊洗滞留情。浦树遥如待，江鸥近若迎。津途别有趣，况乃濯吾缨。
湘岸多深林，青冥昼结阴。独无谢客赏，况复贾生心。草色虽云发，天光或未临。江潭非所遇，为尔白头吟。
归舟宛何处，正值楚江平。夕逗烟村宿，朝缘浦树行。于役已弥岁，言旋今惬情。乡郊尚千里，流目夏云生。
日夜乡山远，秋风复此时。旧闻胡马思，今听楚猿悲。念别朝昏苦，怀归岁月迟。壮图空不息，常恐发如丝。
落日摧行舫，逶迤洲渚间。虽云有物役，乘此更休闲。暝色生前浦，清晖发近山。中流澹容与，唯爱鸟飞还。
征鞍穷郢路，归棹入湘流。望鸟唯贪疾，闻猿亦罢愁。两边枫作岸，数处橘为洲。却记从来意，翻疑梦里游。
乘夕棹归舟，缘源路转幽。月明看岭树，风静听溪流。岚气船间入，霜华衣上浮。猿声虽此夜，不是别家愁。
长林何缭绕，远水复悠悠。尽日馀无见，为心那不愁。忆将亲爱别，行为主恩酬。感激空如此，芳时屡已遒。
江岫殊空阔，云烟处处浮。上来群噪鸟，中去独行舟。牢落谁相顾，逶迤日自愁。更将心问影，于役复何求。
溪路日幽深，寒空入两嵚。霜清百丈水，风落万重林。夕鸟联归翼，秋猿断去心。别离多远思，况乃岁方阴。
万丈洪泉落，迢迢半紫氛。奔飞流杂树，洒落出重云。日照虹蜺似，天清风雨闻。灵山多秀色，空水共氤氲。
行舟傍越岑，窈窕越溪深。水暗先秋冷，山晴当昼阴。重林间五色，对壁耸千寻。惜此生遐远，谁知造化心。
昔年尝不调，兹地亦邅回。本谓双凫少，何知驷马来。人非汉使橐，郡是越王台。去去虽殊事，山川长在哉。
江林多秀发，云日复相鲜。征路那逢此，春心益渺然。兴来秪自得，佳气莫能传。薄暮津亭下，馀花满客船。
明发临前渚，寒来净远空。水纹天上碧，日气海边红。景物纷为异，人情赖此同。乘槎自有适，非欲破长风。
溪流清且深，松石复阴临。正尔可嘉处，胡为无赏心。我由不忍别，物亦有缘侵。自匪常行迈，谁能知此音。
日暮荒亭上，悠悠旅思多。故乡临桂水，今夜渺星河。暗草霜华发，空亭雁影过。兴来谁与晤，劳者自为歌。
海上生明月，天涯共此时。情人怨遥夜，竟夕起相思。灭烛怜光满，披衣觉露滋。不堪盈手赠，还寝梦佳期。
清迥江城月，流光万里同。所思如梦里，相望在庭中。皎洁青苔露，萧条黄叶风。含情不得语，频使桂华空。
海燕何微眇，乘春亦𫏐来。岂知泥滓贱，秪见玉堂开。绣户时双入，华轩日几回。无心与物竞，鹰隼莫相猜。
尝闻继老耼，身退道弥耽。结宇倚青壁，疏泉喷碧潭。苔石随人古，烟花寄酒酣。山光纷向夕，归兴杜城南。
一作江南守，江林三四春。相鸣不及鸟，相乐喜关人。日守朱丝直，年催华发新。淮阳秪有卧，持此度芳辰。
芳意何能早，孤荣亦自危。更怜花蒂弱，不受岁寒移。朝雪那相妒，阴风已屡吹。馨香虽尚尔，飘荡复谁知。
端居正无绪，那复发秦筝。纤指传新意，繁弦起怨情。悠扬思欲绝，掩抑态还生。岂是声能感，人心自不平。
江渚秋风至，他乡离别心。孤云愁自远，一叶感何深。忧喜尝同域，飞鸣忽异林。青山西北望，堪作白头吟。
宿昔三台践，荣华驷马归。印从青琐拜，翰入紫宸挥。题剑恩方重，藏舟事已非。龙门不可望，感激涕沾衣。
永叹常山宝，沈埋京兆阡。同盟会五月，华表记千年。渺漫野中草，微茫空里烟。共悲人事绝，唯对杜陵田。
韦玄方继相，荀爽复齐名。在贵兼天爵，能贤出世卿。学闻金马诏，神见玉人清。藏壑今如此，为山遂不成。
相如只谢病，子敬忽云亡。岂悟瑶台雪，分雕玉树行。清规留草议，故事在封章。本谓山公启，而今殁始扬。
返葬长安陌，秋风箫鼓悲。奈何相送者，不是平生时。寒影催年急，哀歌助晚迟。宁知建旟罢，丹旐向京师。
门绪公侯列，嫔风诗礼行。松萝方有寄，桃李忽无成。剑去双龙别，雏哀九凤鸣。何言峄山树，还似半心生。
缟服纷相送，玄扃翳不开。更悲泉火灭，徒见柳车回。旧室容衣奠，新茔拱树栽。唯应月照簟，潘岳此时哀。
家受专门学，人称入室贤。刘桢徒有气，管辂独无年。谪去长沙国，魂归京兆阡。从兹匣中剑，埋没罢冲天。
辙迹陈家巷，诗书孟子邻。偶来乘兴者，不值草玄人。契是忘年合，情非累日申。闻君还薄暮，见眷及兹辰。
烽火照西京，心中自不平。牙璋辞凤阙，铁骑绕龙城。雪暗凋旗画，风多杂鼓声。宁为百夫长，胜作一书生。
卿家本六郡，年长入三秦。白璧酬知己，黄金谢主人。剑锋生赤电，马足起红尘。日暮歌钟发，喧喧动四邻。
骢马铁连钱，长安侠少年。帝畿平若水，官路直如弦。夜玉妆车轴，秋金铸马鞭。风霜但自保，穷达任皇天。
塞外欲纷纭，雌雄犹未分。明堂占气色，华盖辨星文。二月河魁将，三千太乙军。丈夫皆有志，会见立功勋。
贱妾留南楚，征夫向北燕。三秋方一日，少别比千年。不掩嚬红楼，无论数绿钱。相思明月夜，迢递白云天。
窗外一株梅，寒花五出开。影随朝日远，香逐便风来。泣对铜钩障，愁看玉镜台。行人断消息，春恨几裴回。
侠客重周游，金鞭控紫骝。蛇弓白羽箭，鹤辔赤茸秋。发迹来南海，长鸣向北州。匈奴今未灭，画地取封侯。
塞北途辽远，城南战苦辛。旛旗如鸟翼，甲胄似鱼鳞。冻水寒伤马，悲风愁杀人。寸心明白日，千里暗黄尘。
岐路三秋别，江津万里长。烟霞驻征盖，弦奏促飞觞。阶树含斜日，池风泛早凉。赠言未终竟，流涕忽沾裳。
愁结乱如麻，长天照落霞。离亭隐乔树，沟水浸平沙。左尉才何屈，东关望渐赊。行看转牛斗，持此报张华。
汉国临清渭，京城枕浊河。居人下珠泪，宾御促骊歌。望极关山远，秋深烟雾多。唯馀三五夕，明月暂经过。
御沟一相送，征马屡盘桓。言笑方无日，离忧独未宽。举杯聊劝酒，破涕暂为欢。别后风清夜，思君蜀路难。
雁门归去远，垂老脱袈裟。萧寺休为客，曹溪便寄家。绿琪千岁树，黄槿四时花。别怨应无限，门前桂水斜。
可怜楚破息，肠断息夫人。仍为泉下骨，不作楚王嫔。楚王宠莫盛，息君情更亲。情亲怨生别，一朝俱杀身。
授衣感穷节，策马凌伊关。归齐逸人趣，日觉秋琴闲。寒露衰北阜，夕阳破东山。浩歌步榛樾，栖鸟随我还。
春泉鸣大壑，皓月吐层岑。岑壑景色佳，慰我远游心。暗芳足幽气，惊栖多众音。高兴南山曲，长谣横素琴。
何地早芳菲，宛在长门殿。夭桃色若绶，秾李光如练。啼鸟弄花疏，游蜂饮香遍。叹息春风起，飘零君不见。
目断南浦云，心醉东郊柳。怨别此何时，春芳来已久。与君共时物，尽此盈樽酒。始愿今不从，春风恋携手。
岁晚东岩下，周顾何凄恻。日落西山阴，众草起寒色。中有乔松树，使我长叹息。百尺无寸枝，一生自孤直。
夕阳黯晴碧，山翠互明灭。此中意无限，要与开士说。徒郁仲举思，讵回道林辙。孤兴欲待谁，待此湖上月。
院梅发向尺，园鸟复成曲。落日游南湖，果掷颜如玉。含情不得语，转盼知所属。惆怅未可归，宁关须采菉。
侵星发洛城，城中歌吹声。毕景至缑岭，岭上烟霞生。草树饶野意，山川多古情。大隐德所薄，归来可退耕。
秦地平如掌，层城出云汉。楼阁九衢春，车马千门旦。绿柳开复合，红尘聚还散。日晚鬬鸡场，经过狭斜看。
玉树朝日映，罗帐春风吹。拭泪攀杨柳，长条宛地垂。白花飞历乱，黄鸟思参差。妾自肝肠断，傍人那得知。
君子事行役，再空芳岁期。美人旷遥伫，万里浮云思。园桃绽红艳，郊叶柔绿滋。坐看长夏晚，秋月生罗帷。
金阁妆新杏，琼筵弄绮梅。人间都未识，天上忽先开。蝶绕香丝住，蜂怜艳粉回。今年春色早，应为剪刀催。
芙蓉秦地沼，卢橘汉家园。谷转斜盘径，川回曲抱原。风来花自舞，春入鸟能言。侍宴瑶池夕，归途笳吹繁。
高岭逼星河，乘舆此日过。野含时雨润，山杂夏云多。睿藻光岩穴，宸襟洽薜萝。悠然小天下，归路满笙歌。
凤刹侵云半，虹旌倚日边。散花多宝塔，张乐布金田。时菊芳仙酝，秋兰动睿篇。香街稍欲晚，清跸扈归天。
令节三秋晚，重阳九日欢。仙杯还泛菊，宝馔且调兰。御气云霄近，乘高宇宙宽。今朝万寿引，宜向曲中弹。
闰月再重阳，仙舆历宝坊。帝歌云稍白，御酒菊犹黄。风铎喧行漏，天花拂舞行。豫游多景福，梵宇日生光。
北阙层城峻，西宫复道悬。乘舆历万户，置酒望三川。花柳含丹日，山河入绮筵。欲知陪赏处，空外有飞烟。
广乐张前殿，重裘感圣心。砌蓂霜月尽，庭树雪云深。旧渥骖宸御，慈恩忝翰林。微臣一何幸，再得听瑶琴。
绀宇横天室，回銮指帝休。曙阴迎日尽，春气抱岩流。空乐繁行漏，香烟薄彩斿。玉膏从此泛，仙驭接浮丘。
𫏐幸珠筵地，俱怜石濑清。泛流张翠幕，拂迥挂红旌。雅曲龙调管，芳樽蚁泛觥。陪欢玉座晚，复得听金声。
帐殿郁崔嵬，仙游实壮哉。晓云连幕卷，夜火杂星回。谷暗千旗出，山鸣万乘来。扈从良可赋，终乏掞天才。
复道开行殿，钩陈列禁兵。和风吹鼓角，佳气动旗旌。后骑回天苑，前山入御营。万方俱下拜，相与乐升平。
翼翼高旌转，锵锵凤辇飞。尘销清跸路，云湿从臣衣。白羽摇丹壑，天营逼翠微。芳声耀今古，四海警宸威。
王子宾仙去，飘飖笙鹤飞。徒闻沧海变，不见白云归。天路何其远，人间此会稀。空歌日云暮，霜月渐微微。
水府沦幽壑，星轺下紫微。鸟惊司仆驭，花落侍臣衣。芳树摇春晚，晴云绕座飞。淮王正留客，不醉莫言归。
仙媛乘龙日，天孙捧雁来。可怜桃李树，更绕凤皇台。烛照香车入，花临宝扇开。莫令银箭晓，为尽合欢杯。
妾住越城南，离居不自堪。采花惊曙鸟，摘叶𫗪春蚕。懒结茱萸带，愁安玳瑁簪。待君消瘦尽，日暮碧江潭。
粉席秋期缓，针楼别怨多。奔龙争渡月，飞鹊乱填河。失喜先临镜，含羞未解罗。谁能留夜色，来夕倍还梭。
直事披三省，重关闭七门。广庭怜雪净，深屋喜炉温。月幌花虚馥，风窗竹暗喧。东山白云意，兹夕寄琴尊。
梵宇出三天，登临望八川。开襟坐霄汉，挥手拂云烟。函谷青山外，昆池落日边。东京杨柳陌，少别已经年。
归来物外情，负杖阅岩耕。源水看花入，幽林采药行。野人相问姓，山鸟自呼名。去去独吾乐，无然愧此生。
宦游非吏隐，心事好幽偏。考室先依地，为农且用天。辋川朝伐木，蓝水暮浇田。独与秦山老，相欢春酒前。
公子正邀欢，林亭春未兰。攀岩践苔易，迷路出花难。窗覆垂杨煖，阶侵瀑水寒。帝城归路直，留兴接鹓鸾。
浩渺浸云根，烟岚出远村。鸟归沙有迹，帆过浪无痕。望水知柔性，看山欲断魂。纵情犹未已，回马欲黄昏。
薄暮曲江头，仁祠暂可留。山形无隐霁，野色遍呈秋。荷覆香泉密，藤缘宝树幽。平生厌尘事，过此忽悠悠。
远方来下客，𬨎轩摄使臣。弄琴宜在夜，倾酒贵逢春。驷马留孤馆，双鱼赠故人。明朝散云雨，遥仰德为邻。
卧来生白发，览镜忽成丝。远愧餐霞子，童颜且自持。旧游惜疏旷，微尚日磷缁。不寄西山药，何由东海期。
二百四十载，海内何纷纷。六国兵同合，七雄势未分。从成拒秦帝，策决问苏君。鸡鸣将狗盗，论德不论勋。
闻道云中使，乘骢往复还。河兵守阳月，塞虏失阴山。拜职尝随骠，铭功不让班。旋闻受降日，歌舞入萧关。
风驭忽泠然，云台路几千。蜀门峰势断，巴字水形连。人隔壶中地，龙游洞里天。赠言回驭日，图画彼山川。
颍郡水东流，荀陈兄弟游。偏伤兹日远，独向聚星州。河润在明德，人康非外求。当闻力为政，遥慰我心愁。
饯子西南望，烟绵剑道微。桥寒金雁落，林曙碧鸡飞。职拜舆方远，仙成履会归。定知和氏璧，遥掩玉轮辉。
柳变曲江头，送君函谷游。弄琴宽别意，酌醴醉春愁。恋本亦何极，赠言微所求。莫令金谷水，不入故园流。
行李恋庭闱，乘轺振彩衣。南登指吴服，北走出秦畿。去国夏云断，还乡秋雁飞。旋闻郡计入，更有使臣归。
别驾促严程，离筵多故情。交深季作友，义重伯为兄。镇静移吴俗，风流在汉京。会看陈仲举，从此拜公卿。
卧病人事绝，嗟君万里行。河桥不相送，江树远含情。别路追孙楚，维舟吊屈平。可惜龙泉剑，流落在丰城。
弦歌试宰日，城阙赏心违。北谢苍龙去，南随黄鹄飞。夏云海中出，吴山江上微。甿谣岂云远，从此庆缁衣。
帝忧河朔郡，南发海陵仓。坐叹青春别，逶迤碧水长。饮冰朝受命，衣锦昼还乡。为问东山桂，无人何自芳。
同气有三人，分飞在此晨。西驰巴岭徼，东去洛阳滨。强饮离前酒，终伤别后神。谁怜散花萼，独赴日南春。
汉广不分天，舟移杳若仙。秋虹暎晚日，江鹤弄晴烟。积水浮冠盖，遥风逐管弦。嬉游不可极，留恨此山川。
五岭恓惶客，三湘憔悴颜。况复秋雨霁，表里见衡山。路逐鹏南转，心依雁北还。唯馀望乡泪，更染竹成斑。
越岭千重合，蛮谿十里斜。竹迷樵子径，萍匝钓人家。林暗交枫叶，园香覆橘花。谁怜在荒外，孤赏足云霞。
南国无霜霰，连年见物华。青林暗换叶，红橤续开花。春去闻山鸟，秋来见海槎。流芳虽可悦，会自泣长沙。
倚櫂望兹川，销魂独黯然。乡连江北树，云断日南天。剑别龙初没，书成雁不传。离舟意无限，催渡复催年。
乘兴入幽栖，舟行日向低。岩花候冬发，谷鸟作春啼。沓嶂开天小，丛篁夹路迷。犹闻可怜处，更在若邪溪。
马上逢寒食，愁中属暮春。可怜江浦望，不见洛阳人。北极怀明主，南溟作逐臣。故园肠断处，日夜柳条新。
影殿临丹壑，香台隐翠霞。巢飞衔象鸟，砌蹋雨空花。宝铎摇初霁，金池暎晚沙。莫愁归路远，门外有三车。
香岫悬金刹，飞泉届石门。空山唯习静，中夜寂无喧。说法初闻鸟，看心欲定猿。寥寥隔尘市，何异武陵源。
度岭方辞国，停轺一望家。魂随南翥鸟，泪尽北枝花。山雨初含霁，江云欲变霞。但令归有日，不敢恨长沙。
合浦途未极，端溪行𫏐临。泪来空泣脸，愁至不知心。客醉山月静，猿啼江树深。明朝共分手，之子爱千金。
旧交此零落，雨泣访遗尘。剑几传好事，池台伤故人。国香兰已歇，里树橘犹新。不见吴中隐，空馀江海滨。
贵藩尧母族，外戚汉家亲。业重兴王际，功高复辟辰。爱贤唯报国，乐善不防身。今日衣冠送，空伤置醴人。
金精何日闭，玉匣此时开。东望连吾子，南瞻近帝台。地形龟食报，坟土燕衔来。可叹虞歌夕，纷纷骑吹回。
同盟会五月，归葬出三条。日惨咸阳树，天寒渭水桥。稍看朱鹭转，尚识紫骝骄。寂寂泉台恨，从兹罢玉箫。
邦家锡宠光，存没贵忠良。遂裂山河地，追尊父子王。人悲槐里月，马踏槿原霜。别向天京北，悠悠此路长。
树羽迎朝日，撞钟望早霞。故人悲宿草，中使惨晨笳。气有冲天剑，星无犯斗槎。唯馀孔公宅，长接鲁王家。
贤相称邦杰，清流举代推。公才掩诸夏，文体变当时。宾吊翻成鹤，人亡惜喻龟。洛阳今纸贵，犹写太冲词。
赠秩徽章洽，求书秘草成。客随朝露尽，人逐夜舟惊。蒿里衣冠送，松门印绶迎。谁知杨伯起，今日重哀荣。
韦门旌旧德，班氏业前书。谪去因丞相，归来为倢伃。周原乌相冢，越岭雁随车。冥漠辞昭代，空怜赋子虚。
绿车随帝子，青琐翊宸机。昔枉朝歌骑，今虚夕拜闱。柳河凄挽曲，薤露湿灵衣。一厝穷泉闭，双鸾遂不飞。
有卉秘神仙，君臣有礼焉。忻当苦口喻，不畏入肠偏。扁鹊功成日，神农定品年。丹成如可待，鸡犬自闻天。
瑞塔千寻起，仙舆九日来。萸房陈宝席，菊蘂散花台。御气鹏霄近，升高凤野开。天歌将梵乐，空里共裴回。
三乘归净域，万骑饯通庄。就日离亭近，弥天别路长。荆南旋杖钵，渭北限津梁。何日纡真果，还来入帝乡。
年光竹里遍，春色杏间遥。烟气笼青阁，流文荡画桥。飞花随蝶舞，艳曲伴莺娇。今日陪欢豫，还疑陟紫霄。
羌笛写龙声，长吟入夜清。关山孤月下，来向陇头鸣。逐吹梅花落，含春柳色惊。行观向子赋，坐忆旧邻情。
既接南邻磬，还随北里笙。平陵通曙响，长乐警宵声。秋至含霜动，春归应律鸣。岂惟恒待扣，金簴有馀清。
铁骑几时回，金闺怨早梅。雪寒花已落，风暖叶还开。夕逐新春管，香迎小岁杯。盛时何足贵，书里报轮台。
日暮风亭上，悠悠旅思多。故乡临桂水，今夜渺星河。暗草霜华发，空亭雁影过。兴来谁与语，劳者自为歌。
神女向高唐，巫山下夕阳。裴回作行雨，婉恋逐荆王。电影江前落，雷声峡外长。霁云无处所，台馆晓苍苍。
非君惜鸾殿，非妾妒娥眉。薄命由骄虏，无情是画师。嫁来胡地日，不并汉宫时。辛苦无聊赖，何堪上马辞。
昔年分鼎地，今日望陵台。一旦雄图尽，千秋遗令开。绮罗君不见，歌舞妾空来。恩共漳河水，东流无重回。
巫山峰十二，环合象昭回。俯听琵琶峡，平看云雨台。古槎天外落，瀑水日边来。何忍猿啼夜，荆王枕席开。
天使下西楼，含光万里秋。台前似挂镜，帘外如悬钩。张尹将眉学，班姬取扇俦。佳期应借问，为报大刀头。
圣德超千古，皇风扇九围。天回万象出，驾动六龙飞。淑气来黄道，祥云覆紫微。太平多扈从，文物有光辉。
乡心新岁切，天畔独澘然。老至居人下，春归在客先。岭猿同旦暮，江柳共风烟。已似长沙傅，从今又几年。
驻想持金错，居然作管灰。绮罗纤手制，桃李向春开。拾藻蜂初泊，衔花鸟未回。不言将巧笑，翻逐美人来。
传道仙星媛，年年会水隅。停梭借蟋蟀，留巧付蜘蛛。去昼从云请，归轮𥩟日输。莫言相见阔，天上日应殊。
晦节高楼望，山川一半春。意随蓂叶尽，愁共柳条新。投刺登龙日，开怀纳鸟晨。兀然心似醉，不觉有吾身。
芳春桃李时，京都物华好。为岳岂不贵，所悲涉远道。远道不可思，宿昔梦见之。赠君双佩刀，日夕视来期。
回首览燕赵，春生两河间。旷然万里馀，际海不见山。雨歇青林润，烟空绿野闲。问乡何处所，目送白云还。
名山何壮哉，玄览一徘徊。御路穿林转，旌门倚石开。烟霞肘后发，河塞掌中来。不学蓬壶远，经年犹未回。
沁园东郭外，鸾驾一游盘。水榭宜时陟，山楼向晚看。席临天女贵，杯接近臣欢。圣藻悬宸象，微臣窃仰观。
怀戎前策备，降女旧因修。箫鼓辞家怨，旌旃出塞愁。尚孩中念切，方远御慈留。顾乏谋臣用，仍劳圣主忧。
御旗探紫箓，仙杖辟丹丘。捧药芝童下，焚香桂女留。鸾歌无岁月，鹤语记春秋。臣朔真何幸，常陪汉武游。
年光陌上发，香辇禁中游。草绿鸳鸯殿，花明翡翠楼。宝杯承露酌，仙管杂风流。今日陪欢豫，皇恩不可酬。
帝里重阳节，香园万乘来。却邪萸结佩，献寿菊传杯。塔类承天涌，门疑待佛开。睿词悬日月，长得仰昭回。
二月风光半，三边戍不还。年华妾自惜，杨柳为君攀。落絮萦衫袖，垂条拂髻鬟。那堪音信断，流涕望阳关。
九月蓬根断，三边草叶腓。风尘马变色，霜雪剑生衣。客思愁阴晚，边书驿骑归。殷勤凤楼上，还袂及春晖。
不分君恩断，新妆视镜中。容华尚春日，娇爱已秋风。枕席临窗晓，帷屏向月空。年年后庭树，荣落在深宫。
春还上林苑，花满洛阳城。鸳衾夜凝思，龙镜晓含情。忆梦残灯落，离魂暗马惊。可怜朝与暮，楼上独盈盈。
闻有三元客，祈仙九转成。人间白云返，天上赤龙迎。尚惜金芝晚，仍攀琪树荣。何年缑岭上，一谢洛阳城。
曲渚飏轻舟，前谿钓晚流。雁翻蒲叶起，鱼拨荇花游。金子悬湘柚，珠房折海榴。幽寻惜未已，清月半西楼。
十里绛山幽，千年汾水流。碑传门客见，剑是故人留。陇树烟含夕，山门月照秋。古来钟鼎盛，共尽一嵩丘。
回首览燕赵，春生两河间。旷然馀万里，际海不见山。雨歇青林润，烟空绿野闲。问乡无处所，目送白云关。
披观玉京路，驻赏金台阯。逸兴怀九仙，良辰倾四美。松吟白云际，桂馥青溪里。别有江海心，日暮情何已。
帝里寒光尽，神皋春望浃。梅郊落晚英，柳甸惊初叶。流水抽奇弄，崩云洒芳牒。清尊湛不空，暂喜平生接。
桂宇幽襟积，山亭凉夜永。森沈野径寒，肃穆岩扉静。竹晦南汀色，荷翻北潭影。清兴殊未阑，林端照初景。
肃肃凉景生，加我林壑清。驱烟寻磵户，卷雾出山楹。去来固无迹，动息如有情。日落山水静，为君起松声。
披襟乘石磴，列籍俯春泉。兰气熏山酌，松声韵野弦。影飘垂叶外，香度落花前。兴洽林塘晚，重岩起夕烟。
芝廛光分野，蓬阙盛规模。碧坛清桂阈，丹洞肃松枢。玉笈三山记，金箱五岳图。苍虬不可得，空望白云衢。
关山凌旦开，石路无尘埃。白马高谭去，青牛真气来。重门临巨壑，连栋起崇隈。即今扬策度，非是弃𦈡回。
送送多穷路，遑遑独问津。悲凉千里道，凄断百年身。心事同漂泊，生涯共苦辛。无论去与住，俱是梦中人。
明月沈珠浦，秋风濯锦川。楼台临绝岸，洲渚亘长天。旅泊成千里，栖遑共百年。穷途唯有泪，还望独潸然。
杏阁披青磴，雕台控紫岑。叶齐山路狭，花积野坛深。萝幌栖禅影，松门听梵音。遽忻陪妙躅，延赏涤烦襟。
穷途非所恨，虚室自相依。城阙居年满，琴尊俗事稀。开襟方未已，分袂忽多违。东岩富松竹，岁暮幸同归。
征骖临野次，别袂惨江垂。川霁浮烟敛，山明落照移。鹰风凋晚叶，蝉露泣秋枝。亭皋分远望，延想间云涯。
下驿穷交日，昌亭旅食年。相知何用早，怀抱即依然。浦楼低晚照，乡路隔风烟。去去如何道，长安在日边。
城阙辅三秦，风烟望五津。与君离别意，同是宦游人。海内存知己，天涯若比邻。无为在岐路，儿女共霑巾。
空园歌独酌，春日赋闲居。泽兰侵小径，河柳覆长渠。雨去花光湿，风归叶影疏。山人不惜醉，唯畏绿尊虚。
烟霞春旦赏，松竹故年心。断山疑画障，县溜泻鸣琴。草遍南亭合，花开北院深。闲居饶酒赋，随兴欲抽簪。
莲座神容俨，松崖圣趾馀。年长金迹浅，地久石文疏。颓华临曲磴，倾影赴前除。共嗟陵谷远，俄视化城虚。
金坛疏俗宇，玉洞侣仙群。花枝栖晚露，峰叶度晴云。斜照移山影，回沙拥籀文。琴尊方待兴，竹树已迎曛。
柰园欣八正，松岩访九仙。援萝窥雾术，攀林俯云烟。代北鸾骖至，辽西鹤骑旋。终希脱尘网，连翼下芝田。
闲情兼嘿语，携杖赴岩泉。草绿萦新带，榆青缀古钱。鱼床侵岸水，鸟路入山烟。还题平子赋，花树满春田。
投簪下山阁，携酒对河梁。狭水牵长镜，高花送断香。繁莺歌似曲，疏蝶舞成行。自然催一醉，非但阅年光。
玉架残书隐，金坛旧迹迷。牵花寻紫涧，步叶下清谿。琼浆犹类乳，石髓尚如泥。自能成羽翼，何必仰云梯。
别路馀千里，深恩重百年。正悲西候日，更动北梁篇。野色笼寒雾，山光敛暮烟。终知难再奉，怀德自潸然。
上巳年光促，中川兴绪遥。绿齐山叶满，红泄片花销。泉声喧后涧，虹影照前桥。遽悲春望远，江路积波潮。
晨征犯烟磴，夕憩在云关。晚风清近壑，新月照澄湾。郊童樵唱返，津叟钓歌还。客行无与晤，赖此释愁颜。
金凤邻铜雀，漳河望邺城。君王无处所，台榭若平生。舞席纷何就，歌梁俨未倾。西陵松槚冷，谁见绮罗情。
妾本深宫妓，层城闭九重。君王欢爱尽，歌舞为谁容。锦衾不复襞，罗衣谁再缝。高台西北望，流涕向青松。
客心悬陇路，游子倦江干。槿丰朝砌静，筿密夜窗寒。琴声销别恨，风景驻离欢。宁觉山川远，悠悠旅思难。
饬装侵晓月，奔策候残星。危阁寻丹障，回梁属翠屏。云间迷树影，雾里失峰形。复此凉飙至，空山飞夜萤。
侵星违旅馆，乘月戒征俦。复嶂迷晴色，虚岩辨暗流。猿吟山漏晓，萤散野风秋。故人渺何际，乡关云雾浮。
津涂临巨壑，村宇架危岑。堰绝滩声隐，风交树影深。江童暮理楫，山女夜调砧。此时故乡远，宁知游子心。
兰阶霜候早，松露穸台深。魄散珠胎没，芳销玉树沈。露文晞宿草，烟照惨平林。芝焚空欢息，流恨满籝金。
九日郊原望，平野遍霜威。兰气添新酌，花香染别衣。九秋良会少，千里故人稀。今日龙山外，当忆雁书归。
上序披林馆，中京视物华。竹窗低露叶，梅迳起风花。景落春台雾，池侵旧渚沙。绮筵歌吹晚，暮雨泛香车。
大梁白云起，氛氲殊未歇。锦文触石来，盖影凌天发。烟煴万年树，掩映三秋月。会入大风歌，从龙赴圆阙。
神龙见像日，仙凤养雏年。大火乘天正，明珠对月圆。作新金箧里，歌奏玉筐前。今日宜孙庆，还参祝寿篇。
汉帝抚戎臣，丝言命锦轮。还将弄机女，远嫁织皮人。曲怨关山月，妆消道路尘。所嗟秾李树，空对小榆春。
别业临青甸，鸣銮降紫霄。长筵鹓鹭集，仙管凤皇调。树接南山近，烟含北渚遥。承恩咸已醉，恋赏未还镳。
早闻年欲至，剪彩学芳辰。缀绿奇能似，裁红巧逼真。花从箧里发，叶向手中春。不与时光竞，何名天上人。
三阳偏胜节，七日最灵辰。行庆传芳蚁，升高缀彩人。阶前蓂候月，楼上雪惊春。今日衔天造，还疑上汉津。
仙跸九成台，香筵万寿杯。一旬初降雨，二月早闻雷。叶向朝𬯀密，花含宿润开。幸承天泽豫，无使日光催。
年光竹里遍，春色杏间遥。烟气笼青阁，流文荡画桥。飞花随蝶舞，艳曲伴莺娇。今日陪欢豫，还疑陟紫霄。
月宇临丹地，云窗网碧纱。御筵陈桂醑，天酒酌榴花。水向浮桥直，城连禁苑斜。承恩恣欢赏，归路满烟霞。
灵匹三秋会，仙期七夕过。查来人泛海，桥渡鹊填河。帝缕升银阁，天机罢玉梭。谁言七襄咏，重入五弦歌。
瑞塔千寻起，仙舆九日来。萸房陈宝席，菊橤散花台。御气鹏霄近，升高凤野开。天歌将梵乐，空里共裴回。
闰节开重九，真游下大千。花寒仍荐菊，座晚更披莲。刹凤回雕辇，帆虹间彩旃。还将西梵曲，助入南薰弦。
步辇陟山巅，山高入紫烟。忠臣还捧日，圣后欲扪天。迥识平陵树，低看华岳莲。帝乡应不远，空见白云悬。
同云接野烟，飞雪暗长天。拂树添梅色，过楼助粉妍。光含班女扇，韵入楚王弦。六出迎仙藻，千箱荅瑞年。
驻跸三天路，回旃万仞谿。真庭群帝飨，洞府百灵栖。玉酒仙垆酿，金方暗壁题。伫看青鸟入，还陟紫云梯。
三乘归净域，万骑饯通庄。就日离亭近，弥天别路长。荆南旋杖钵，渭北限津梁。何日纡真果，还来入帝乡。
平明坐虚馆，旷望几悠哉。宿雾分空尽，朝光度隙来。影低藤架密，香动药阑开。未展山阳会，空留池上杯。
明月青山夜，高天白露秋。花庭开粉席，云岫敞针楼。石类支机影，池似泛槎流。暂惊河女鹊，终狎野人鸥。
紫陌追随日，青门相见时。宦游从此去，离别几年期。芳桂尊中酒，幽兰下调词。他乡有明月，千里照相思。
游客趋梁邸，朝光入楚台。槐烟乘晓散，榆火应春开。日带晴虹上，花随早蝶来。雄风乘令节，馀吹拂轻灰。
濯龙春苑曙，翠凤晓旗舒。野色开烟后，山光澹月馀。风长笳响咽，川迥骑行疏。珠履陪仙驾，金声振属车。
貂冠朝彩振，乌署晓光分。欲啸迁乔侣，先飞掷地文。庭虚麦雨润，林静蕙风薰。嵇驾终难仰，梁凫且自群。
大江开宿雨，征櫂下春流。雾卷晴山出，风恬晚浪收。岸花明水树，川鸟乱沙洲。羁眺伤千里，劳歌动四愁。
楚客秋悲动，梁台夕望赊。梧桐稍下叶，山桂欲开花。气引迎寒露，光收向晚霞。长歌白水曲，空对绿池华。
落日荒郊外，风景正凄凄。离人席上起，征马路傍嘶。别酒倾壶赠，行书掩泪题。殷勤御沟水，从此各东西。
岐路方为客，芳尊暂解颜。人随转蓬去，春伴落梅还。白云度汾水，黄河遶晋关。离心不可问，宿昔鬓成斑。
平生何以乐，斗酒夜相逢。曲中惊别绪，醉里失愁容。星月悬秋汉，风霜入曙钟。明日临沟水，青山几万重。
甲第驱车入，良宵秉烛游。人追竹林会，酒献菊花秋。霜吹飘无已，星河漫不流。重嗟欢赏地，翻召别离忧。
园楼春正归，入苑弄芳菲。密雨迎仙步，低云拂御衣。危花霑易落，度鸟湿难飞。膏泽登千庾，欢情遍九围。
令节三秋晚，重阳九日欢。仙杯还泛菊，宝馔且调兰。御气云霄近，乘高宇宙宽。今朝万寿引，宜向曲中弹。
柳陌莺初啭，梅梁燕始归。和风泛紫若，柔露濯青薇。日艳临花影，霞翻入浪晖。乘春重游豫，淹赏玩芳菲。
银井桐花发，金堂草色齐。韶光爱日宇，淑气满风蹊。蝶影将花乱，虹文向水低。芳春随意晚，佳赏日无暌。
暄籥三春谢，炎锺九夏初。润浮梅雨夕，凉散麦风馀。叶暗庭帏满，花残院锦疏。胜情多赏托，尊酒狎林箊。
绿树炎氛满，朱楼夏景长。池含冻雨气，山映火云光。果院新樱熟，花庭曙槿芳。欲逃三伏暑，还泛十旬觞。
养日暂裴回，畏景尚悠哉。避暑移琴席，追凉□□□。竹风依扇动，桂酒溢壶开。劳饵□飞雪，自可□□□。
黄叶秋风起，苍葭晓露团。鹤鸣初警候，雁上欲凌寒。月镜如开匣，云缨似缀冠。清尊对旻序，高宴有馀欢。
曲池朝下雁，幽砌夕吟蛩。叶径兰芳尽，花潭菊气浓。寒催四序律，霜度九秋钟。还当明月夜，飞盖远相从。
白藏初送节，玄律始迎冬。林枯黄叶尽，水耗绿池空。霜待临庭月，寒随入牖风。别有欢娱地，歌舞应丝桐。
凝阴结暮序，严气肃长飙。霜犯狐裘夕，寒侵兽火朝。冰深遥架浦，雪冻近封条。平原已从猎，日暮整还镳。
玉烛年行尽，铜史漏犹长。池冷凝宵冻，庭寒积曙霜。兰心未动色，梅馆欲含芳。裴回临岁晚，顾步伫春光。
玉关方叱驭，桂苑正陪舆。桓岭嗟分翼，姜川限馈鱼。雪花含□晚，云叶带荆舒。重此西流咏，弥伤南至初。
五日皆休沐，三泉独不归。池台金阙是，尊酒玳筵非。巷静游禽入，门闲过客稀。唯馀昔年凤，尚绕故楼飞。
昔下天津馆，尝过帝子家。夜倾金屋酒，春舞玉台花。试马依红埒，吹箫弄紫霞。谁言东郭路，翻枉北门车。
玉匣金为缕，银钩石作铭。短歌伤薤曲，长暮泣松扃。事往昏朝雾，人亡折夜星。忠贤良可惜，图画入丹青。
宠服当年盛，芳魂此地穷。剑飞龙匣在，人去鹊巢空。簟怆孤生竹，琴哀半死桐。唯当青史上，千载仰嫔风。
旦出扶桑路，遥升若木枝。云间五色满，霞际九光披。东陆苍龙驾，南郊赤羽驰。倾心比葵藿，朝夕奉光曦。
桂满三五夕，蓂开二八时。清辉飞鹊鉴，新影学蛾眉。皎洁临疏牖，玲珑鉴薄帷。愿言从爱客，清夜幸同嬉。
蜀郡灵槎转，丰城宝剑新。将军临北塞，天子入西秦。未作三台辅，宁为五老臣。今宵颍川曲，谁识聚贤人。
落日生𬞟末，摇扬遍远林。带花疑凤舞，向竹似龙吟。月动临秋扇，松清入夜琴。若至兰台下，还拂楚王襟。
英英大梁国，郁郁秘书台。碧落从龙起，青山触石来。官名光邃古，盖影耿轻埃。飞感高歌发，威加四海回。
瑞气凌青阁，空蒙上翠微。迥浮双阙路，遥拂九仙衣。桑柘迎寒色，松篁暗晚晖。还当紫霄上，时接彩鸾飞。
滴沥明花苑，葳蕤泫竹丛。玉垂丹棘上，珠湛绿荷中。夜警千年鹤，朝零七月风。愿凝仙掌内，长奉未央宫。
曹公迷楚泽，汉帝出平城。涿鹿妖氛静，丹山霁色明。类烟飞稍重，方雨散还轻。倘入非熊兆，宁思玄豹情。
西北云肤起，东南雨足来。灵童出海见，神女向台回。斜影风前合，圆文水上开。十旬无破块，九土信康哉。
瑞雪惊千里，同云暗九霄。地疑明月夜，山似白云朝。逐舞花光动，临歌扇影飘。大周天阙路，今日海神朝。
地镇标神秀，峩峩上翠氛。泉飞一道带，峰出半天云。古壁丹青色，新花绮绣纹。已开封禅所，希谒圣明君。
宗子维城固，将军饮羽威。岩花鉴里发，云叶锦中飞。入宋星初陨，过湘燕早归。倘因持补极，宁复想支机。
王粲销忧日，江淹起恨年。带川遥绮错，分隰迥阡眠。□□横周甸，莓苔阙晋田。方知急难响，长在脊令篇。
凤出秦郊迥，鹑飞楚塞空。苍梧云影去，涿鹿雾光通。草暗少原绿，花明入蜀红。谁言版筑士，犹处傅岩中。
贡禹怀书日，张衡作赋辰。杏花开凤轸，菖叶布龙鳞。瑞麦两岐秀，嘉禾同颖新。宁知帝王力，击壤自安贫。
铜驼分巩洛，剑阁低临邛。紫徼三千里，青楼十二重。玉关尘似雪，金穴马如龙。今日中衢上，尧尊更可逢。
习坎疏丹壑，朝宗合紫微。三山巨鳌涌，万里大鹏飞。楼写春云色，珠含明月辉。会因添雾露，方逐众川归。
日夕三江望，灵潮万里回。霞津锦浪动，月浦练花开。湍似黄牛去，涛从白马来。英灵已杰出，谁识卿云才。
源出昆仑中，长波接汉空。桃花来马颊，竹箭入龙宫。德水千年变，荣光五色通。若披兰叶检，□□□□□。
九洛韶光媚，三川物候新。花明丹凤浦，日映玉鸡津。元礼期仙客，陈王睹丽人。神龟方锡瑞，绿字重来臻。
四塞称天府，三河建洛都。飞云霭层阙，白日丽南隅。独下仙人凤，群惊御史乌。何辞一万里，边徼捍匈奴。
奕奕彤闱下，煌煌紫禁隈。阿房万户列，阊阖九重开。疏广遗荣去，于公待驷来。讵知金马侧，方朔有奇才。
玉甃谈仙客，铜台赏魏君。蜀都宵映火，杞国旦生云。向日莲花净，含风李树薰。已开千里国，还聚五星文。
寂寞蓬蒿径，喧喧湫隘庐。屡逢长者辙，时引故人车。孟母迁邻罢，将军辞第初。谁怜草玄处，独对一床书。
彩櫂浮太液，清触醉习家。诗情对明月，云曲拂流霞。烟散龙形净，波含凤影斜。安仁动秋兴，鱼鸟思空赊。
百尺重城际，千寻大道隈。汉宫井干起，吴国落星开。笛怨绿珠去，箫随弄玉来。销忧聊暇日，谁识仲宣才。
乌鹊填应满，黄公去不归。势疑虹始见，形似雁初飞。妙应七星制，高分半月辉。秦王空构石，仙岛远难依。
汉室鸿儒盛，邹堂大义明。五千道德阐，三百礼仪成。青紫方拾芥，黄金徒满籝。谁知怀逸辩，重席冠群英。
马记天官设，班图地里新。善谈方亹亹，青简见彬彬。方朔初闻汉，荆轲昔向秦。正辞堪载笔，终翼作良臣。
都尉仙凫远，梁王驷马来。扇中纨素制，机上锦纹回。天子三章传，陈王七步才。缁衣久擅美，祖德信悠哉。
布义孙卿子，登高楚屈平。铜台初下笔，乐观正飞缨。乍有凌云势，时闻掷地声。造端长体物，无复大夫名。
削简龙文见，临池鸟迹舒。河图八卦出，洛范九畴初。垂露春光满，崩云骨气馀。请君看入木，一寸乃非虚。
羽檄本宣明，由来□木声。联翩至汉国，迢递入燕营。毛义持书去，张仪韫璧行。曹风虽觉愈，陈草始知名。
妙迹蔡侯施，芳名左伯驰。云飞锦绮落，花发缥红披。舒卷随幽显，廉方合轨仪。莫惊反掌字，当取葛洪规。
握管门庭侧，含毫山水隈。霜辉简上发，锦字梦中开。鹦鹉摛文至，麒麟绝句来。何当遇良史，左右振奇才。
左思裁赋日，王充作论年。光随锦文发，形带石岩圆。积润循毫里，开池小学前。君苗徒见𦶟，谁咏士衡篇。
长安分石炭，上党结松心。遶画蝇初落，含滋绶更深。悲丝光易染，叠素彩还沈。别有张芝学，书池幸见临。
我有昆吾剑，求趋夫子庭。白虹时切玉，紫气夜干星。锷上芙蓉动，匣中霜雪明。倚天持报国，画地取雄名。
列辟鸣鸾至，惟良佩犊旋。带环疑写月，引鉴似含泉。入梦华梁上，含锋彩笔前。莫惊开百炼，特拟定三边。
汉甸初收羽，燕城忽解围。影随流水急，光带落星飞。夏列三成范，尧沈九日辉。断蛟云梦泽，希为识忘归。
侠客持苏合，佳游满帝乡。避丸深可诮，求炙遂难忘。金迸疑星落，珠沈似月光。谁知少孺子，将此见吴王。
挺质本轩皇，申威振远方。机张惊雉雊，玉彩耀星芒。高鸟行应尽，清猿坐见伤。苏秦六百步，持此说韩王。
桂影承宵月，虹辉接曙云。纵横齐八阵，舒卷引三军。日薄蛟龙影，风翻鸟隼文。谁知怀勇志，蟠地几缤纷。
告善康庄侧，求贤市肆中。拥麾分彩雉，持节曳丹虹。影丽天山雪，光摇朔塞风。方知美周政，抗斾赋车攻。
富父舂喉日，殷辛漂杵年。晓霜含白刃，落影驻雕鋋。夕摈金门侧，朝提玉塞前。愿随龙影度，横□阵云边。
舜日谐鼗响，尧年韵土声。向楼疑吹击，震谷似雷惊。仙鹤排门起，灵鼍带水鸣。乐云行已奏，礼曰冀相成。
桃文称辟恶，桑质表初生。宛转雕鞬际，依稀半月明。遥弯落雁影，虚引怯猿声。徒切乌号思，攀龙遂不成。
名士竹林隈，鸣琴宝匣开。风前中散至，月下步兵来。淮海多为室，梁岷旧作台。子期如可听，山水响馀哀。
隐士竹林隈，英声宝匣开。风前绿绮弄，月下白云来。淮海多为室，梁岷旧作台。子期如可聴，山水响馀哀。
伏羲初制法，素女昔传名。流水嘉鱼跃，丛台舞凤惊。嘉宾饮未极，君子娱俱幷。倘入丘之户，应知由也情。
朱丝闻岱谷，铄质本多端。半月分弦出，丛花拂面安。将军曾制曲，司马屡陪观。本是胡中乐，希君马上弹。
蒙恬芳轨设，游楚妙弹开。新曲帐中发，清音指下来。钿装模六律，柱列配三才。莫听西秦奏，筝筝有剩哀。
既接南邻磬，还随北里笙。平陵通曙响，长乐警宵声。秋至含霜动，春归应律鸣。欲知常待扣，金簴有馀清。
虞舜调清管，王褒赋雅音。参差横凤翼，搜索动人心。□□□□□，□□□□□。□□□□□，□□□□□。
羌笛写龙声，长吟入夜清。关山孤月下，来向陇头鸣。逐吹梅花落，含春柳色惊。行观向子赋，坐忆旧邻情。
悬匏曲沃上，孤筿汶阳隈。形写歌鸾翼，声随舞凤哀。欢娱分北里，纯孝即南陔。今日虞音奏，跄跄鸟兽来。
汉帝临汾水，周仙去洛滨。郢中吟白雪，梁上绕飞尘。响发行云驻，声随子夜新。愿君听扣角，当自识贤臣。
妙伎游金谷，佳人满石城。霞衣席上转，花岫雪前明。仪凤谐清曲，回鸾应雅声。非君一顾重，谁赏素腰轻。
灿烂金舆侧，玲珑玉殿隈。昆池明月满，合浦夜光回。彩逐灵蛇转，行随舞凤来。甘泉宫起罢，花媚望风台。
映石先过魏，连城欲向秦。洛阳陪胜友，燕赵类佳人。方水晴虹媚，常山瑞马新。徒为卞和识，不遇楚王珍。
南楚标前贡，西秦识旧城。祭天封汉岭，掷地警孙声。向日披沙净，含风振铎鸣。方同杨伯起，独有四知名。
思妇屏辉掩，游人烛影长。玉壶初下箭，桐井共安床。色带长河色，光浮满月光。灵山有珍瓮，仙阙荐君王。
汉日五铢建，姬年九府流。天龙带泉宝，地马列金沟。赵壹囊初乏，何曾箸欲收。金门应入论，玉井冀来求。
汉使巾车远，河阳步障陈。云浮仙石日，霞满蜀江春。机迥回文巧，绅兼束髪新。若逢楚王贵，不作夜行人。
妙舞随裙动，行歌入扇清。莲花依帐发，秋月鉴帷明。云薄衣初卷，蝉飞翼转轻。若珍三代服，同擅绮纨名。
金缕通秦国，为裘指魏君。落花遥写雾，飞鹤近图云。马眼冰凌影，竹根雪霰文。何当画秦女，烟际坐氤氲。
□□□□女，纤腰洛浦妃。□□远方望，雁足上林飞。妙夺鲛绡色，光腾月扇辉。非君下路去，谁赏故人机。
御绩创羲黄，缁冠表素王。瀑飞临碧海，火浣擅炎方。孙被登三相，刘衣阐四方。伫因舂斗粟，来晓棣华芳。
征櫂三江暮，连樯万里回。相乌风际转，画鹢浪前开。羽客乘霞至，仙人弄月来。何当同傅说，特展巨川材。
天子驭金根，蒲轮辟四门。五神趋雪至，双毂似雷奔。丹凤栖金辖，非熊载宝轩。无阶忝虚左，珠乘奉王言。
传闻有象床，畴昔献君王。玳瑁千金起，珊瑚七宝妆。桂筵含柏馥，兰席拂沈香。愿奉罗帷夜，长乘秋月光。
避席承宣父，重筵揖戴公。桂香浮半月，兰气袭回风。舞拂丹霞上，歌清白雪中。伫将文绮色，舒卷帝王宫。
久闭先生户，高褰太守车。罗将翡翠合，锦逐凤皇舒。明月弹琴夜，清风入幌初。方知决胜策，黄石受兵书。
清风时入燕，紫殿几含秋。暧暧笼铃阁，纤纤上玉钩。窗中翡翠动，户外水精浮。巧作盘龙势，长迎飞燕游。
洞彻琉璃蔽，威纡屈膝回。锦中云母列，霞上织成开。山上含春动，神仙倒景来。修身兼竭节，谁识作铭才。
桂友寻东阁，兰交聚北堂。象筵分锦绣，罗荐合鸳鸯。光逸偷眠稳，王章泣恨长。孔怀欣共寝，棣萼几含芳。
明鉴掩尘埃，含情照魏台。日中乌鹊至，花里凤皇来。玉彩疑冰彻，金辉似月开。方知乐彦辅，自有鉴人才。
翟羽旧传名，蒲葵价不轻。花芳不满面，罗薄讵障声。御热含风细，临秋带月明。同心如可赠，持表合欢情。
兔月清光隐，龙盘画烛新。三星花入夜，四序玉调晨。浮炷依罗幌，吹香匝绮茵。若逢燕国相，持用举贤人。
孔坐洽良俦，陈筵几献酬。临风竹叶满，湛月桂香浮。每接高阳宴，长陪河朔游。会从玄石饮，云雨出圆丘。
虚室重招寻，忘言契断金。英浮汉家酒，雪俪楚王琴。广殿轻香发，高台远吹吟。河汾应擢秀，谁肯访山阴。
玉律三秋暮，金精九日开。荣舒洛媛浦，香泛野人杯。靃靡寒潭侧，丰茸晓岸隈。黄花今日晚，无复白衣来。
高簳楚江𣸣，婵娟含曙氛。白花摇凤影，青节动龙文。叶埽东南日，枝捎西北云。谁知湘水上，流泪独思君。
吐叶依松磴，舒苗长石台。神农尝药罢，质子寄书来。色映蒲萄架，花分竹叶杯。金堤不见识，玉润几重开。
屣步寻芳草，忘忧自结丛。黄英开养性，绿叶正依笼。色湛仙人露，香传少女风。还依北堂下，曹植动文雄。
楚甸供王日，衡阳入贡年。麏包青野外，鸱啸绮楹前。尧帝成茨罢，殷汤祭雨旋。方期大君锡，不惧小巫捐。
新溜满澄陂，圆荷影若规。风来香气远，日落盖阴移。鱼戏排缃叶，龟浮见绿池。魏朝难接采，楚服但同披。
二月虹初见，三春蚁正浮。青𬞟含吹转，紫蒂带波流。屡逐明神荐，常随旅客游。既能甜似蜜，还遶楚王舟。
钜野韶光暮，东平春溜通。影摇江浦月，香引櫂歌风。日色翻池上，潭花发镜中。五湖多赏乐，千里望难穷。
欲识东陵味，青门五色瓜。龙蹄远珠履，女臂动金花。六子方呈瑞，三仙实可嘉。终朝奉𫄨绤，谒帝伫非赊。
郁郁高岩表，森森幽涧陲。鹤栖君子树，风拂大夫枝。百尺条阴合，千年盖影披。岁寒终不改，劲节幸君知。
暮律移寒火，春宫长旧栽。叶生驰道侧，花落凤庭隈。烈士怀忠触，鸿儒访业来。何当赤墀下，疏干拟三台。
杨柳郁氤氲，金堤总翠氛。庭前花类雪，楼际叶如云。列宿分龙影，芳池写凤文。短箫何以奏，攀折为思君。
孤秀峄阳岑，亭亭出众林。春光杂凤影，秋月弄圭阴。高映龙门迥，双依玉井深。不因将入爨，谁谓作鸣琴。
独有成蹊处，秾华发井傍。山风凝笑脸，朝露泫啼妆。隐士颜应改，仙人路渐长。还欣上林苑，千岁奉君王。
潘岳闲居日，王戎戏陌辰。蝶游芳径馥，莺啭弱枝新。叶暗青房晚，花明玉井春。方知有灵干，特用表真人。
擅美玄光侧，传芳瀚海中。凤文疏象郡，花影丽新丰。色对瑶池紫，甘依大谷红。若令逢汉主，还冀识张公。
大庾敛寒光，南枝独早芳。雪含朝暝色，风引去来香。妆面回青镜，歌尘起画梁。若能遥止渴，何暇泛琼浆。
万里盘根植，千秋布叶繁。既荣潘子赋，方重陆生言。玉花含霜动，金衣逐吹翻。愿辞湘水曲，长茂上林园。
有鸟居丹穴，其名曰凤皇。九苞应灵瑞，五色成文章。屡向秦楼侧，频过洛水阳。鸣岐今日见，阿阁伫来翔。
黄鹤远联翩，从鸾下紫烟。翱翔一万里，来去几千年。已憩青田侧，时游丹禁前。莫言空警露，犹冀一闻天。
日路朝飞急，霜台夕影寒。联翩依月树，迢递绕风竿。白首何年改，青琴此夜弹。灵台如可托，千里向长安。
不分荆山抵，甘从石印飞。危巢畏风急，绕树觉星稀。喜逐行人至，愁随织女归。倘游明镜里，朝夕动光辉。
春晖满朔方，归雁发衡阳。望月惊弦影，排云结阵行。往还倦南北，朝夕苦风霜。寄语能鸣侣，相随入帝乡。
飒沓睢阳涘，浮游汉水隈。钱飞出井见，鹤引入琴哀。李陵赋诗罢，王乔曳舄来。何当归太液，翱集动成雷。
芳树杂花红，群莺乱晓空。声分折杨吹，娇韵落梅风。写啭清弦里，迁乔暗木中。友生若可冀，幽谷响还通。
白雉振朝声，飞来表太平。楚郊疑凤出，陈宝若鸡鸣。童子怀仁至，中郎作赋成。冀君看饮啄，耿介独含情。
天女伺辰至，玄衣澹碧空。差池沐时雨，颉颃舞春风。相贺雕阑侧，双飞翠幕中。勿惊留爪去，犹冀识吴宫。
大厦初成日，嘉宾集杏梁。衔书表周瑞，入幕应王祥。暮宿江城里，朝游涟水傍。愿齐鸿鹄至，希逐凤皇翔。
衔烛耀幽都，含章拟凤雏。西秦饮渭水，东洛荐河图。带火移星陆，升云出鼎湖。希逢圣人步，庭阙正晨趋。
汉祀应祥开，鲁郊西狩回。奇音中锺吕，成角喻英才。画像临仙阁，藏书入帝台。若惊能吐哺，为待凤皇来。
郁林开郡毕，维扬作贡初。万推方演梦，惠子正焚书。执燧奔吴战，量舟入魏墟。六牙行致远，千叶奉高居。
天马本来东，嘶惊御史骢。苍龙遥逐日，紫燕迥追风。明月来鞍上，浮云落盖中。得随穆天子，何假唐成公。
齐歌初入相，燕阵早横功。欲向桃林下，先过梓树中。在吴频喘月，奔梦屡惊风。不用五丁士，如何九折通。
车法肇宗周，鼷文阐大猷。还将君子变，来蕴太公筹。委质超羊鞟，飞名列虎侯。若令逢雨露，长隐南山幽。
导洛宜阳右，乘春别馆前。昭仪忠汉日，太傅翊周年。列射三侯满，兴师七步旋。莫言舒紫褥，犹异饮清泉。
涿鹿闻中冀，秦原辟帝畿。柰花开旧苑，萍叶蔼前诗。道士乘仙日，先生折角时。方怀丈夫志，抗首别心期。
绝饮惩浇俗，行驱梦逸材。仙人拥石去，童子驭车来。夜玉含星动，晨毡映雪开。莫言鸿渐力，长牧上林隈。
上蔡应初击，平冈远不稀。目随槐叶长，形逐桂条飞。汉月澄秋色，梁园映雪辉。唯当感纯孝，郛郭引兵威。
北斗挂城边，南山倚殿前。云标金阙迥，树杪玉堂悬。半岭通佳气，中峰绕瑞烟。小臣持献寿，长此戴尧天。
帝出明光殿，天临太液池。尧樽随步辇，舜乐绕行麾。万寿祯祥献，三春景物滋。小臣同酌海，歌颂荅无为。
步辇千门出，离宫二月开。风光新柳报，宴赏落花催。碧水摇空阁，青山绕吹台。圣情留晚兴，歌管送馀杯。
戚里生昌胤，天杯宴重臣。画楼初满月，香殿早迎春。睿作尧君宝，孙谋梁国珍。明朝元会日，万寿乐章陈。
一年衔别怨，七夕始言归。敛泪开星靥，微步动云衣。天回兔欲落，河旷鹊停飞。那堪尽此夜，复往弄残机。
圣后乘干日，皇明御历辰。紫宫初启坐，苍璧正临春。雷雨垂膏泽，金钱赠下人。诏酺欢赏遍，交泰睹惟新。
草绿长门掩，苔青永巷幽。宠移新爱夺，泪落故情留。啼鸟惊残梦，飞花搅独愁。自怜春色罢，团扇复迎秋。
野兴城中发，朝英物外求。情悬朱绂望，契动赤泉游。海燕巢书阁，山鸡舞画楼。雨馀清晚夏，共坐北岩幽。
迳转危峰逼，桥回缺岸妨。玉泉移酒味，石髓换粳香。绾雾青丝弱，牵风紫蔓长。犹言宴乐少，别向后池塘。
携琴遶碧沙，摇笔弄青霞。杜若幽庭草，芙蓉曲沼花。宴游成野客，形胜得仙家。往往留仙步，登攀日易斜。
攒石当轩倚，悬泉度牖飞。鹿麛冲妓席，鹤子曳童衣。园果尝难遍，池莲摘未稀。卷帘唯待月，应在醉中归。
赏玩期他日，高深爱此时。池分八水背，峰作九山疑。地静鱼偏逸，人闲鸟欲欺。青溪留别兴，更与白云期。
独有宦游人，偏惊物候新。云霞出海曙，梅柳渡江春。淑气催黄鸟，晴光转绿𬞟。忽闻歌古调，归思欲霑巾。
行止皆无地，招寻独有君。酒中堪累月，身外即浮云。露白宵钟彻，风清晓漏闻。坐携馀兴往，还似未离群。
明月高秋迥，愁人独夜看。暂将弓并曲，翻与扇俱团。雾濯清辉苦，风飘素影寒。罗衣一此鉴，顿使别离难。
旅客三秋至，层城四望开。楚山横地出，汉水接天回。冠盖非新里，章华即旧台。习池风景异，归路满尘埃。
交趾殊风候，寒迟暖复催。仲冬山果熟，正月野花开。积雨生昏雾，轻霜下震雷。故乡逾万里，客思倍从来。
心是伤归望，春归异往年。河山鉴魏阙，桑梓忆秦川。花杂芳园鸟，风和绿野烟。更怀欢赏地，车马洛桥边。
二八泉扉掩，帷屏宠爱空。泪痕消夜烛，愁绪乱春风。巧笑人疑在，新妆曲未终。应怜脂粉气，留著舞衣中。
北狄愿和亲，东京发使臣。马衔边地雪，衣染异方尘。岁月催行旅，恩荣变苦辛。歌钟期重锡，拜手落花春。
紫藤萦葛藟，绿刺罥蔷薇。下钓看鱼跃，探巢畏鸟飞。叶疏荷已晚，枝亚果新肥。胜迹都无限，只应伴月归。
共有樽中好，言寻谷口来。薜萝山迳入，荷芰水亭开。日气含残雨，云阴送晚雷。洛阳钟鼓至，车马系迟回。
君王行出将，书记远从征。祖帐连河阙，军麾动洛城。旌旃朝朔气，笳吹夜边声。坐觉烟尘扫，秋风古北平。
北地春光晚，边城气候寒。往来花不发，新旧雪仍残。水作琴中听，山疑画里看。自惊牵远役，艰险促征鞍。
蟋蟀期归晚，茱萸节候新。降霜青女月，送酒白衣人。高兴要长寿，卑栖隔近臣。龙沙即此地，旧俗坐为邻。
故节当歌守，新年把烛迎。冬氛恋虬箭，春色候鸡鸣。兴尽闻壶覆，宵阑见斗横。还将万亿寿，更谒九重城。
日晦随蓂荚，春情著杏花。解绅宜就水，张幕会连沙。歌管风轻度，池台日半斜。更看金谷骑，争向石崇家。
白露含明月，青霞断绛河。天街七襄转，阁道二神过。袨服锵环珮，香筵拂绮罗。年年今夜尽，机杼别情多。
暮景斜芳殿，年华丽绮宫。寒辞去冬雪，暖带入春风。阶馥舒梅素，盘花卷烛红。共欢新故岁，迎送一宵中。
岁阴穷暮纪，献节启新芳。冬尽今宵促，年开明日长。冰销出镜水，梅散入风香。对此欢终宴，倾壶待曙光。
新年犹尚小，那堪远聘秦。裾衫霑马汗，眉黛染胡尘。举眼无相识，路逢皆异人。唯有梅将李，犹带故乡春。
琵琶马上弹，行路曲中难。汉月正南远，燕山直北寒。髻鬟风拂乱，眉黛雪霑残。斟酌红颜改，徒劳握镜看。
沧海十枝晖，悬圃重轮庆。蕣华发晨楹，菱彩翻朝镜。忽遇惊风飘，自有浮云映。更也人皆仰，无待挥戈正。
北堂未安寝，西园聊骋望。玉户照罗帏，珠轩明绮障。别客长安道，思妇高楼上。所愿君莫违，清风时可访。
历历东井舍，昭昭右掖垣。云际龙文出，池中鸟色翻。流辉下月路，坠影入河源。方知颍川集，别有太丘门。
萧萧度阊阖，习习下庭闱。花蝶自飘舞，兰蕙生光辉。相乌正举翼，退鹢已惊飞。方从列子御，更逐浮云归。
帝乡白云起，飞盖上天衢。带月绮罗映，从风枝叶敷。参差过层阁，倏忽下苍梧。因风望既远，安得久踟蹰。
天山飞雪度，言是落花朝。惜哉不我与，萧索从风飘。鲜洁凌纨素，纷糅下枝条。良时竟何在，坐见容华销。
夜色凝仙掌，晨甘下帝庭。不觉九秋至，远向三危零。芦渚花初白，葵园叶尚青。晞阳一洒惠，方愿益沧溟。
苍山寂已暮，翠观黯将沈。终南晨豹隐，巫峡夜猿吟。天寒气不歇，景晦色方深。待访公超市，将予赴华阴。
春暮萍生早，日落雨飞馀。横彩分长汉，倒色媚清渠。梁前朝影出，桥上晚光舒。愿逐旌旗转，飘飘侍直庐。
禁苑春光丽，花蹊几树装。缀条深浅色，点露参差光。向日分千笑，迎风共一香。如何仙岭侧，独秀隐遥芳。
昔在龙门侧，谁想凤鸣时。雕琢今为器，宫商不自持。巴人缓疏节，楚客弄繁丝。欲作高张引，翻成下调悲。
玉关芳信断，兰闺锦字新。愁来好自抑，念切已含嚬。虚牖风惊梦，空床月厌人。归期倘可促，勿度柳园春。
游豫停仙跸，登临对晚晴。川凫连倒影，岩鸟应虚声。野奏风成曲，山居云作缨。今朝丘壑上，高兴小蓬瀛。
南山开宝历，北渚对芳蹊。的历风梅度，参差露草低。尧樽临上席，舜乐下前溪。任重由来醉，乘酣志转迷。
明月有馀鉴，羁人殊未安。桂含秋树晚，波入夜池寒。灼灼云枝净，光光草露团。所思迷所在，长望独长叹。
夜渚带浮烟，苍茫晦远天。舟轻不觉动，缆急始知牵。听草遥寻岸，闻香暗识莲。唯看孤帆影，常似客心悬。
温液吐涓涓，跳波急应弦。簪裾承睿赏，花柳发韶年。圣酒千锺洽，宸章七曜悬。微臣从此醉，还似梦钧天。
崇朝遘行雨，薄晚屯密云。缘阶起素沫，竟水聚圆文。河柳低未举，山花落已芬。清尊久不荐，淹留遂待君。
飞雨欲迎旬，浮云已送春。还从濯枝后，来应洗兵辰。气合龙祠外，声过鲸海滨。伐邢知有属，已见静边尘。
火树银花合，星桥铁锁开。暗尘随马去，明月逐人来。游伎皆秾李，行歌尽落梅。金吾不禁夜，玉漏莫相催。
氤氲起洞壑，遥裔匝平畴。乍似含龙剑，还疑映蜃楼。拂林随雨密，度径带烟浮。方谢公超步，终从彦辅游。
纡馀带星渚，窈窕架天浔。空因壮士见，还共美人沈。逸照含良玉，神花藻瑞金。独留长剑彩，终负昔贤心。
金祇暮律尽，玉女暝氛归。孕冷随钟彻，飘华逐剑飞。带日浮寒影，乘风进晚威。自有贞筠质，宁将庶草腓。
玲珑映玉槛，澄澈泻银床。流声集孔雀，带影出𫅗羊。桐落秋蛙散，桃舒春锦芳。帝力终何有，机心庶此忘。
济北甄神贶，河西濯锦文。声应天池雨，影触岱宗云。燕归犹可候，羊起自成群。何当握灵髓，高枕绝嚣氛。
塞外虏尘飞，频年出武威。死生随玉剑，辛苦向金微。久戍人将老，长征马不肥。仍闻酒泉郡，已合数重围。
二月芳游始，开轩望晓池。绿兰日吐叶，红蘂向盈枝。柳色行将改，君心幸莫移。阳春遽多意，唯愿两人知。
十月严阴盛，霜气下玉台。罗衣羞自解，绮帐待君开。银箭更筹缓，金炉香气来。愁仍夜未几，已使炭成灰。
凤台何逶迤，嬴女管参差。一旦彩云至，身去无还期。遗曲此台上，世人多学吹。一吹一落泪，至今怜玉姿。
神女向高唐，巫山下夕阳。裴回行作雨，婉娈逐荆王。电影江前落，雷声峡外长。朝云无处所，台馆晓苍苍。
新命千龄启，鸿图累圣馀。天行应潜跃，帝出受图书。礼若传尧旧，功疑复夏初。梦游长不返，何国是华胥。
阮籍蓬池上，孤韵竹林才。巨源从吏道，正拥使车来。相逢且交臂，相命且衔杯。醉后长歌毕，馀声绕吹台。
月生西海上，气逐边风壮。万里度关山，苍茫非一状。汉兵开郡国，胡马窥亭障。夜夜闻悲笳，征人起南望。
春分自淮北，寒食渡江南。忽见浔阳水，疑是宋家潭。明主阍难叫，孤臣逐未堪。遥思故园陌，桃李正酣酣。
斑鬓今为别，红颜昨共游。年年春不待，处处酒相留。驻马西桥上，回车南陌头。故人从此隔，风月坐悠悠。
宝剑出昆吾，龟龙夹采珠。五精初献术，千户竞沦都。匣气冲牛斗，山形转辘轳。欲知天下贵，持此问风胡。
洛渚问吴潮，吴门想洛桥。夕烟杨柳岸，春水木兰桡。城邑高楼近，星辰北斗遥。无因生羽翼，轻举托还飙。
宵陈虚禁夜，夕临空山阴。日月昏尺景，天地惨何心。紫殿金铺涩，黄陵玉座深。镜奁长不启，圣主泪霑巾。
前殿临朝罢，长陵合葬归。山川不可望，文物尽成非。阴月霾中道，轩星落太微。空馀天子孝，松上景云飞。
八座图书委，三台章奏盈。举杯常有劝，曳履忽无声。市若荆州罢，池如薛县平。空馀济南剑，天子署高名。
日落桑榆下，寒生松柏中。冥冥多苦雾，切切有悲风。京兆新阡辟，扶阳甲第空。郭门从此去，荆棘渐蒙笼。
疵贱出山东，忠贞任土风。因敷河朔藻，得奉洛阳宫。一顾侍御史，再顾给事中。常愿粉肌骨，特荅造化功。
三月重三日，千春续万春。圣泽如东海，天文似北辰。荷叶珠盘净，莲花宝盖新。陛下制万国，臣作水心人。
九九侍神仙，高高坐半天。文章二曜动，气色五星连。簪绂趋皇极，笙歌接御筵。愿因茱菊酒，相守百千年。
甥舅重亲地，君臣厚义乡。还将贵公主，嫁与耨檀王。卤簿山河暗，琵琶道路长。回瞻父母国，日出在东方。
云物开千里，天行乘九月。丝言丹凤池，斾转苍龙阙。灞水欢娱地，秦京游侠窟。欣承解愠词，圣酒黄花发。
柔远安夷俗，和亲重汉年。军容旌节送，国命锦车传。琴曲悲千里，箫声恋九天。唯应西海月，来就掌珠圆。
桐柏膺新命，芝兰惜旧游。鸣皋夜鹤在，迁木早莺求。传拥淮源路，尊空灞水流。落花纷送远，春色引离忧。
皇恩眷下人，割爱远和亲。少女风游兑，姮娥月去秦。龙笛迎金榜，骊歌送锦轮。那堪桃李色，移向虏庭春。
昔吾游箕山，朅来涉颍水。复有许由庙，迢迢白云里。闻君佐繁昌，临风怅怀此。傥到平舆泉，寄谢干将里。
禁苑秋光入，宸游霁色高。萸房颁彩笥，菊蘂荐香醪。后骑萦堤柳，前旌拂御桃。王枚俱得从，浅浅愧飞毫。
长乐喜春归，披香瑞雪霏。花从银合度，絮绕玉窗飞。写曜衔天藻，呈祥拂御衣。上林纷可望，无处不光辉。
凤辇乘朝霁，鹦林对晚秋。天文贝叶写，圣泽菊花浮。塔似神功造，龛疑佛影留。幸陪清汉跸，欣奉净居游。
凤楼纡睿幸，龙舸畅宸襟。歌舞平阳第，园亭沁水林。山花添圣酒，涧竹绕熏琴。愿奉瑶池驾，千春侍德音。
绛河从远聘，青海赴和亲。月作临边晓，花为度陇春。主歌悲顾鹤，帝策重安人。独有琼箫去，悠悠思锦轮。
星桥他日创，仙榜此时开。马向铺钱埒，箫闻奏玉台。人疑卫叔美，客似长卿才。借问游天使，谁能取石回。
地限骄南牧，天临饯北征。解衣延宠命，横剑总威名。豹略恭宸旨，雄文动睿情。坐观膜拜入，朝夕受降城。
上林宫馆好，春光独早知。剪花疑始发，刻燕似新窥。色浓轻雪点，香浅嫩风吹。此日叨陪侍，恩荣得数枝。
舆辇乘人日，登临上凤京。风寻歌曲飏，雪向舞行萦。千官随兴合，万福与时幷。承恩长若此，微贱幸升平。
秋吹过双阙，星仙动二灵。更深移月镜，河浅度云𫐌。殿上呼方朔，人间失武丁。天文兹夜里，光映紫微庭。
飞塔云霄半，清晨羽斾游。登临凭季月，寥廓见中州。御酒新寒退，天文瑞景留。辟邪将献寿，兹日奉千秋。
重阳登闰序，上界叶时巡。驻辇天花落，开筵妓乐陈。城端刹柱见，云表露盘新。临睨光辉满，飞文动睿神。
公主林亭地，清晨降玉舆。画桥飞渡水，仙阁涌临虚。晴新看蛱蝶，夏早摘芙蕖。文酒娱游盛，忻叨侍从馀。
外馆逾河右，行营指路岐。和亲悲远嫁，忍爱泣将离。旌斾羌风引，轩车汉月随。那堪马上曲，时向管中吹。
骊阜镇皇都，銮游眺八区。原隰旌门里，风云扆座隅。直城如斗柄，官树似星榆。从臣词赋末，滥得上天衢。
玄游乘落晖，仙宇蔼霏微。石梁萦涧转，珠斾扫坛飞。芝童荐膏液，松鹤舞骖𬴂。还似瑶池上，歌成周驭归。
沙塞三河道，金闺二月春。碧烟杨柳色，红粉绮罗人。露叶怜啼脸，风花思舞巾。攀持君不见，为听曲中新。
正月符嘉节，三春玩物华。忘怀寄尊酒，陶性狎山家。柳翠含烟叶，梅芳带雪花。光阴不相借，迟迟落景斜。
芳辰重游衍，乘景共追随。班荆陪旧识，倾盖得新知。水叶分莲沼，风花落柳枝。自符河朔趣，宁羡高阳池。
上月河阳地，芳辰景物华。绵蛮变时鸟，照曜起春霞。柳摇风处色，梅散日前花。淹留洛城晚，歌吹石崇家。
今夜启城𬮱，结伴戏芳春。鼓声撩乱动，风光触处新。月下多游骑，灯前饶看人。欢乐无穷已，歌舞达明晨。
欲知行有乐，芳尊对物华。地接安仁县，园是季伦家。柳处云疑叶，梅间雪似花。日落归途远，留兴伴烟霞。
凤苑先吹晚，龙楼夕照披。陈遵已投辖，山公正坐池。落日催金奏，飞霞送玉卮。此时陪绮席，不醉欲何为。
胜地临鸡浦，高会偶龙沙。御柳惊春色，仙筇掩月华。门邀千里驭，杯泛九光霞。日落山亭晚，雷送七香车。
温洛年光早，皇州景望华。连镳寻上路，乘兴入山家。轻苔网危石，春水架平沙。赏极林塘暮，处处起烟霞。
上序春晖丽，中园物候华。高才盛文雅，逸兴满烟霞。参差金谷树，皎镜碧塘沙。萧散林亭晚，倒载欲还家。
年华蔼芳隰，春溜满新池。促赏依三友，延欢寄一卮。鸟声随管变，花影逐风移。行乐方无极，淹留惜晚曦。
试入山亭望，言是石崇家。二月风光起，三春桃李华。莺吟上乔木，雁往息平沙。相看会取醉，宁知还路赊。
忽闻莺响谷，于此命相知。正开彭泽酒，来向高阳池。柳叶风前弱，梅花影处危。赏洽林亭晚，落照下参差。
初年三五夜，相知一两人。连镳出巷口，飞毂下池漘。灯光恰似月，人面倂如春。遨游终未已，相欢待日轮。
践胜寻良会，乘春玩物华。还随张放友，来向石崇家。止水分岩镜，闲庭枕浦沙。未极林泉赏，参差落照斜。
绮筵乘暇景，琼醑对年华。门多金埒骑，路引璧人车。𬞟早犹藏叶，梅残正落花。蔼蔼林亭晚，馀兴促流霞。
晦晚属烟霞，遨游重岁华。歌钟虽戚里，林薮是山家。细雨犹开日，深池不涨沙。淹留迷处所，岩岫几重花。
薄晚啸游人，车马乱驱尘。月光三五夜，灯焰一重春。烟云迷北阙，箫管识南邻。洛城终不闭，更出小平津。
啸侣入山家，临春玩物华。葛弦调绿水，桂醑酌丹霞。岸柳开新叶，庭梅落早花。兴洽林亭晚，方还倒载车。
三春休晦节，九谷泛年华。半晴馀细雨，全晚澹残霞。尊开疏竹叶，管应落梅花。兴阑相顾起，流水送香车。
公子申敬爱，携朋玩物华。人是平阳客，地即石崇家。水文生旧浦，风色满新花。日暮连归骑，长川照晚霞。
高门引冠盖，下客抱支离。绮席珍羞满，文场翰藻摛。蓂华雕上月，柳色蔼春池。日斜归戚里，连骑勒金羁。
今夜可怜春，河桥多丽人。宝马金为络，香车玉作轮。连手窥潘掾，分头看洛神。重城自不掩，出向小平津。
砌蓂收晦魄，津柳竞年华。既狎忘筌友，方淹投辖车。绮筵回舞雪，琼醑泛流霞。云低上天晚，丝雨带风斜。
春华归柳树，俯景落蓂枝。置驿铜街右，开筵玉浦陲。林烟含障密，竹雨带珠危。兴阑巾倒戴，山公下习池。
飞观写春望，开宴坐汀沙。积溜含苔色，晴空荡日华。歌入平阳第，舞对石崇家。莫虑能骑马，投辖自停车。
驾言寻凤侣，乘欢俯雁池。班荆逢旧识，斟桂喜深知。紫兰方出径，黄莺未啭枝。别有陶春日，青天云雾披。
春来日渐赊，琴酒逐年华。欲向文通迳，先游武子家。池碧新流满，岩红落照斜。兴阑情未尽，步步惜风花。
早春惊柳穟，初晦掩蓂华。骑出平阳里，筵开卫尉家。竹影含云密，池纹带雨斜。重惜林亭晚，上路满烟霞。
绮筵乘晦景，高宴下阳池。濯雨梅香散，含风柳色移。轻尘依扇落，流水入弦危。勿顾林亭晚，方欢云雾披。
永日奏文时，东风摇荡夕。浩然思乐事，翻复饯征客。淮水春流清，楚山暮云白。勿言行路远，所贵专城伯。
饮马胶川上，傍胶南趣密。林遥飞鸟迟，云去晴山出。落晖隐桑柘，秋原被花实。惨然游子寒，风露将萧瑟。
烦暑避蒸郁，居闲习高明。长风自远来，层阁有馀清。散洒纳凉气，萧条遗世情。奈何夸大隐，终日系尘缨。
晓入宜春苑，秾芳吐禁中。剪刀因裂素，妆粉为开红。彩异惊流雪，香饶点便风。裁成识天意，万物与花同。
御道红旗出，芳园翠辇游。绕花开水殿，架竹起山楼。荷芰轻薰幄，鱼龙出负舟。宁知穆天子，空赋白云秋。
楼观空烟里，初年瑞雪过。苑花齐玉树，池水作银河。七日祥图启，千春御赏多。轻飞传彩胜，天上奉薰歌。
灵媛乘秋发，仙装警夜催。月光窥欲渡，河色辨应来。机石天文写，针楼御赏开。窃观栖鸟至，疑向鹊桥回。
嘉会宜长日，高筵顺动时。晓光云外洗，晴色雨馀滋。降鹤因韶德，吹花入御词。愿陪阳数节，亿万九秋期。
平明敞帝居，霰雪下凌虚。写月含珠缀，从风薄绮疏。年惊花絮早，春夜管弦初。已属云天外，欣承霈泽馀。
帝女出天津，和戎转罽轮。川经断肠望，地与析支邻。奏曲风嘶马，衔悲月伴人。旋知偃兵革，长是汉家亲。
仙跸御层氛，高高积翠分。岩声中谷应，天语半空闻。丰树连黄叶，函关入紫云。圣图恢宇县，歌赋小横汾。
碧虚清吹下，蔼蔼入仙宫。松磴攀云绝，花源接涧空。受符邀羽使，传诀注香童。讵似闲居日，徒闻有顺风。
洛邑通驰道，韩郊在属城。馆将花雨映，潭与竹声清。贤俊鸾栖棘，宾游马佩衡。愿言随狎鸟，从此濯吾缨。
清道丰人望，乘时汉主游。恩晖随霰下，庆泽与云浮。泉暖惊银碛，花寒爱玉楼。鼎臣今有问，河伯且应留。
鸣爵三农稔，勾龙百代神。运昌叨辅弼，时泰喜黎民。树缺池光近，云开日影新。生全应有地，长愿乐交亲。
南宫夙拜罢，东道昼游初。饮饯倾冠盖，传呼问里闾。树悲悬剑所，溪想钓璜馀。明发辉光至，增荣驷马车。
河尹政成期，为汾昔所推。不荣三入地，还美再临时。拥传云初合，闻莺日正迟。道傍多出饯，别有吏民思。
茂礼雕龙昔，香名展骥初。水连南海涨，星拱北辰居。稍发仙人履，将题别驾舆。明年征拜入，荆玉不藏诸。
陌上有光辉，披云向洛畿。赏来荣扈从，别至惜分飞。泉溜含风急，山烟带日微。茂曹今去矣，人物喜东归。
汉室有英台，荀家宠俊才。九卿朝已入，三子暮同来。不授纶为草，还司鼎用梅。两京王者宅，驷马日应回。
闻道还沂上，因声寄洛滨。别时花欲尽，归处酒应春。聚散同行客，悲欢属故人。少年追乐地，遥赠一霑巾。
旧国才因地，当朝史命官。遗文征阙简，还思采芳兰。传发关门候，觞称邑里欢。早持京副入，旋伫洛书刊。
朝闻讲艺馀，晨省拜恩初。训胄尊庠序，荣亲耀里闾。朱丹华毂送，斑白绮筵舒。江上春流满，还应荐跃鱼。
危途晓未分，驱马傍江𣸣。滴滴泣花露，微微出岫云。松梢半吐月，萝翳渐移曛。旅客肠应断，吟猿更使闻。
海外秋鹰击，霜前旅雁归。边风思鞞鼓，落日惨旌麾。浦暗渔舟入，川长猎骑稀。客悲逢薄暮，况乃事戎机。
传置远山蹊，龙钟蹴涧泥。片阴常作雨，微照已生霓。鬓髪愁氛换，心情险路迷。方知向蜀者，偏识子规啼。
三月松作花，春行日渐赊。竹障山鸟路，藤蔓野人家。透石飞梁下，寻云绝磴斜。此中谁与乐，挥涕语年华。
彤管承师训，青圭备礼容。孟孙家代宠，元女国朝封。柔轨题贞顺，闲规赋肃雍。宁知落照尽，霜吹入悲松。
宠赠追胡广，亲临比贺循。几闻投剑客，多会服缌人。草闭坟将古，松阴地不春。二陵犹可望，存殁有忠臣。
阳翟疏丰构，临平演庆源。学筵尊授几，儒服宠乘轩。审谕留中密，开陈与上言。徂晖一不借，空有赐东园。
秦王按剑怒，发卒戍龙沙。雄图尚未毕，海内已纷拏。黄尘暗天起，白日敛精华。唯见长城外，僵尸如乱麻。
章奏中京罢，云泉别业归。拂琴铺野席，牵柳挂朝衣。翡翠巢书幌，鸳鸯立钓矶。幽栖可怜处，春事满林扉。
文史归休日，栖闲卧草亭。蔷薇一架紫，石竹数重青。垂露和仙药，烧香诵道经。莫将山水弄，持与世人听。
故友汉中尉，请为西蜀吟。人家多种橘，风土爱弹琴。水向昆明阔，山连大夏深。理闲无别事，时寄一登临。
雪暗穷海云，洒空纷似露。朔风吹故里，宛转玉阶树。孤妾调玉瑟，早寒生锦衿。况君张罗幕，愁坐北庭阴。
陇嶂萦紫气，金光赫氛氲。美人含遥霭，桃李芳自薰。图高黄鹤羽，宝夺骊龙群。忽惊薤露曲，掩噎东山云。
回也寔夭折，贾生亦脆促。今复哀若人，危光迅风烛。夜台沦清镜，穷尘埋结绿。何以赠下泉，生刍唯一束。
玉律藏冰候，彤阶飞雪时。日寒消不尽，风定舞还迟。琼树留宸瞩，璇花入睿词。悬知穆天子，黄竹谩言诗。
凤扆怜箫曲，鸾闺念掌珍。羌庭遥筑馆，庙策重和亲。星转银河夕，花移玉树春。圣心凄送远，留跸望征尘。
凤舆乘八景，龟箓向三仙。日月移平地，云霞缀小天。金童擎紫药，玉女献青莲。花洞留宸赏，还旗绕夕烟。
十月繁霜下，征人远凿空。云摇锦车节，海照角端弓。暗碛埋沙树，冲飙卷塞蓬。方随膜拜入，歌舞玉门中。
君恩忽断绝，妾思终未央。巾栉不可见，枕席空馀香。窗暗网罗白，阶秋苔藓黄。应门寂已闭，流涕向昭阳。
妾家越水边，摇艇入江烟。既觅同心侣，复采同心莲。折藕丝能脆，开花叶正圆。春歌弄明月，归櫂落花前。
切切夜闺冷，微微孤烛然。玉盘红泪滴，金烬彩光圆。煖手缝轻素，嚬蛾续断弦。相思咽不语，回向锦屏眠。
征客戍金微，愁闺独掩扉。尘埃生半榻，花絮落残机。褪暖蚕初卧，巢昏燕欲归。春风日向尽，衔涕作征衣。
香萼媚红滋，垂条萦绿丝。情人拂瑶袂，共惜此芳时。骕骦已踯躅，鸟隼方葳蕤。跂予望太守，流润及京师。
陕西开胜壤，召南分沃畴。列树巢维鹊，平渚下雎鸠。憩棠疑勿剪，曳葛似攀樛。至今王化美，非独在隆周。
揽辔疲宵迈，驱马倦晨兴。既出封泥谷，还过避雨陵。山行明照上，谿宿密云蒸。登高徒欲赋，词殚独抚膺。
暂屏嚣尘累，言寻物外情。致逸心逾默，神幽体自轻。浦夏荷香满，田秋麦气清。讵假沧浪上，将濯楚臣缨。
丽谯通四望，繁忧起万端。绮疏低晚魄，镂槛肃初寒。白云乡思远，黄图归路难。唯馀西向笑，暂似当长安。
闲庭落景尽，疏帘夜月通。山灵响似应，水净望如空。栖枝犹绕鹊，遵渚未来鸿。可叹高楼妇，悲思杳难终。
酌桂陶芳夜，披薜啸幽人。雅琴驯鲁雉，清歌落范尘。宿云低迥盖，残月上虚轮。幸此承恩洽，聊当故乡春。
平生一顾重，意气溢三军。埜日分戈影，天星合剑文。弓弦抱汉月，马足践胡尘。不求生入塞，唯当死报君。
敛容辞豹尾，缄恨度龙鳞。金钿明汉月，玉箸染胡尘。古镜菱花暗，愁眉柳叶颦。唯有清笳曲，时闻芳树春。
碧落澄秋景，玄门启曙关。人疑列御至，客似令威还。羽盖徒欣仰，云车未可攀。衹应倾玉醴，时许寄颓颜。
捧檄辞幽径，鸣榔下贵洲。惊涛疑跃马，积气似连牛。月迥寒沙净，风急夜江秋。不学浮云影，他乡空滞留。
眷然怀楚奏，怅矣背秦关。涸鳞惊照辙，坠羽怯虚弯。素服三川化，乌裘十上还。莫言无皓齿，时俗薄朱颜。
行役忽离忧，复此怆分流。溅石回湍咽，萦丛曲涧幽。阴岩常结晦，宿莽竞含秋。况乃霜晨早，寒风入戍楼。
归怀剩不安，促榜犯风澜。落宿含楼近，浮月带江寒。喜逐行前至，忧从望里宽。今夜南枝鹊，应无绕树难。
天涯非日观，地屺望星楼。练光摇乱马，剑气上连牛。草湿姑苏夕，叶下洞庭秋。欲知凄断意，江上涉安流。
游人自卫返，背客隔淮来。倾盖金兰合，忘筌玉叶开。繁花明日柳，疏蕊落风梅。将期重交态，时慰不然灰。
闲居寡言宴，独坐惨风尘。忽见严冬尽，方知列宿春。夜将寒色去，年共晓光新。耿耿他乡夕，无由展旧亲。
闻君招隐地，髣髴武陵春。缉芰知还楚，披榛似避秦。崩查年祀积，幽草岁时新。一谢沧浪水，安知有逸人。
芳晨临上月，幽赏狎中园。有蝶堪成梦，无羊可触藩。忘怀南涧藻，蠲思北堂萱。坐叹华滋歇，思君谁为言。
林泉恣探历，风景暂裴徊。客有迁莺处，人无结驷来。聚花如薄雪，沸水若轻雷。今日徒招隐，终知异凿坏。
俗远风尘隔，春还初服迟。林疑中散地，人似上皇时。芳杜湘君曲，幽兰楚客词。山中有春草，长似寄相思。
青牛游华岳，赤马走吴宫。玉柱离鸿怨，金罍浮蚁空。日霁崤陵雨，尘起洛阳风。唯当玄度月，千里与君同。
边烽警榆塞，侠客度桑干。柳叶开银镝，桃花照玉鞍。满月临弓影，连星入剑端。不学燕丹客，空歌易水寒。
星楼望蜀道，月峡指吴门。万行流别泪，九折切惊魂。雪影含花落，云阴带叶昏。还愁三径晚，独对一清尊。
我留安豹隐，君去学鹏抟。岐路分襟易，风云促膝难。夕涨流波急，秋山落日寒。惟有思归引，凄断为君弹。
挂瓢余隐舜，负鼎尔干汤。竹叶离樽满，桃花别路长。低河耿秋色，落月抱寒光。素书如可嗣，幽谷𥩟宾行。
通庄抵旧里，沟水泣新知。断云飘易滞，连露积难披。素风啼迥堞，惊月绕疏枝。无力励短翰，轻举送长离。
振衣游紫府，飞盖背青田。虚心恒警露，孤影尚凌烟。离歌凄妙曲，别操绕繁弦。在阴如可和，轻响会闻天。
寂寥心事晚，摇落岁时秋。共此伤年髪，相看惜去留。当歌应破涕，哀命返穷愁。别后能相忆，东陵有故侯。
芳尊徒自满，别恨转难胜。客似游江岸，人疑上灞陵。寒更承夜永，凉景向秋澄。离心何以赠，自有玉壶冰。
淮沂泗水地，梁甫汶阳东。别路青骊远，离尊绿蚁空。柳寒凋密翠，棠晚落疏红。别后相思曲，凄断入琴风。
灵峰标胜境，神府枕通川。玉殿斜连汉，金堂迥架烟。断风疏晚竹，流水切危弦。别有青门外，空怀玄圃仙。
返照下层岑，物外狎招寻。兰径薰幽珮，槐庭落暗金。谷静风声彻，山空月色深。一遣樊笼累，唯馀松桂心。
展骥端居暇，登龙喜宴同。缔赏三清满，承欢六义通。野晦寒阴积，潭虚夕照空。顾惭非梦鸟，滥此厕雕虫。
千里风云契，一朝心赏同。意尽深交合，神灵俗累空。草带销寒翠，花枝发夜红。唯将澹若水，长揖古人风。
二三物外友，一百杖头钱。赏洽袁公地，情披乐令天。促席鸾觞满，当炉兽炭然。何须攀桂树，逢此自留连。
幸遇清明节，欣逢旧练人。刻花争脸态，写月竞眉新。晕罢空馀月，诗成倂道春。谁知怀玉者，含响未吟晨。
美女出东邻，容与上天津。整衣香满路，移步袜生尘。水下看妆影，眉头画月新。寄言曹子建，个是洛川神。
愿言游泗水，支离去二漳。道术君所笃，筌蹄余自忘。雪威侵竹冷，秋爽带池凉。欲验离襟切，岐路在他乡。
独坐怀明发，长谣苦未安。自应迷北叟，谁肯问南冠。生死交情异，殷忧岁序阑。空馀朝夕鸟，相伴夜啼寒。
开筵枕德水，辍棹舣仙舟。贝阙桃花浪，龙门竹箭流。当歌凄别曲，对酒泣离忧。还望青门外，空见白云浮。
神交尚投漆，虚室罢游兰。网积窗文乱，苔深履迹残。雪明书帐冷，水静墨池寒。独此琴台夜，流水为谁弹。
一丘余枕石，三越尔怀铅。离亭分鹤盖，别岸指龙川。露下蝉声断，寒来雁影连。如何沟水上，凄断听离弦。
重岩抱危石，幽涧曳轻云。绕镇仙衣动，飘蓬羽盖分。锦色连花静，苔光带叶熏。讵知吴会影，长抱谷城文。
千里年光静，四望春云生。椠日祥光举，疏云瑞叶轻。盖阴笼迥树，阵影抱危城。非将吴会远，飘荡帝乡情。
西陆蝉声唱，南冠客思侵。那堪玄鬓影，来对白头吟。露重飞难进，风多响易沈。无人信高洁，谁为表予心。
列名通地纪，疏派合天津。波随月色净，态逐桃花春。照霞如隐石，映柳似沈鳞。终当挹上善，属意澹交人。
唼藻沧江远，衔卢紫塞长。雾深迷晓景，风急断秋行。阵照通宵月，书封几夜霜。无复能鸣分，空知愧稻粱。
龙云玉叶上，鹤雪瑞花新。影乱铜乌吹，光销玉马津。含辉明素篆，隐迹表祥轮。幽兰不可俪，徒自绕阳春。
朔空曾纪历，带地旧疏泉。色泛临砀瑞，香流赴蜀仙。款交欣散玉，洽友悦沈钱。无复中山赏，空吟吴会篇。
洛川流雅韵，秦道擅苛威。听歌梁上动，应律管中飞。光飘神女袜，影落羽人衣。愿言心未翳，终冀效轻微。
紫陌炎氛歇，青𬞟晚吹浮。乱竹摇疏影，萦池织细流。飘香曳舞袖，带粉泛妆楼。不分君恩绝，纨扇曲中秋。
南陆铜浑改，西郊玉叶轻。泛斗瑶光动，临阳瑞色明。盖阴连凤阙，阵影翼龙城。讵知时不遇，空伤流滞情。
九秋行已暮，一枝聊暂安。隐榆非谏楚，噪柳异悲潘。分形妆薄鬓，镂影饰危冠。自怜疏影断，寒林夕吹寒。
玉关寒气早，金塘秋色归。泛掌光逾净，添荷滴尚微。变霜凝晓液，承月委圆辉。别有吴台上，应湿楚臣衣。
云披玉绳净，月满镜轮圆。裛露珠晖冷，凌霜桂影寒。漏彩含疏薄，浮光漾急澜。西园徒自赏，南飞终未安。
贝阙寒流彻，玉轮秋浪清。图云锦色净，写月练花明。泛曲鹍弦动，随轩凤辖惊。唯当御沟上，凄断送归情。
玉虬分静夜，金萤照晚凉。含辉疑泛月，带火怯凌霜。散彩萦虚牖，飘花绕洞房。下帷如不倦，当解惜馀光。
擢秀三秋晚，开芳十步中。分黄俱笑日，含翠共摇风。碎影涵流动，浮香隔岸通。金翘徒可泛，玉斝竟谁同。
联翩辞海曲，遥曳指江干。阵去金河冷，书归玉塞寒。带月凌空易，迷烟逗浦难。何当同顾影，刷羽泛清澜。
可叹浮生促，吁嗟此路难。丘陵一起恨，言笑几时懽。萧索郊埏晚，荒凉井径寒。谁当门下客，独见有任安。
昔去梅笳发，今来薤露晞。彤驺朝帝阙，丹旐背王畿。城郭犹疑是，原陵稍觉非。九原如可作，千载与谁归。
一旦先朝菌，千秋掩夜台。青乌新兆去，白马故人来。草露当春泣，松风向暮哀。宁知荒垅外，吊鹤自裴徊。
忽见泉台路，犹疑水镜悬。何如开白日，非复睹青天。华表迎千岁，幽扃送百年。独嗟流水引，长掩伯牙弦。
百龄嗟倏忽，一旦向山阿。丹桂销已尽，青松哀更多。薰风虚听曲，薤露反成歌。自有藏舟处，谁怜隙驷过。
恻怆恒山羽，留连棣萼篇。佳城非旧日，京兆即新阡。城郭三千岁，丘陵几万年。唯馀松柏垅，朝夕起寒烟。
短歌三献曲，长夜九泉台。此室玄扃掩，何年白日开。荒郊疏古木，寒隧积陈荄。独此伤心地，松声薄暮来。
征帆恣远寻，逶迤过称心。凝滞蘅𦶜岸，沿洄樝柚林。穿溆不厌曲，舣潭惟爱深。为乐凡几许，听取舟中琴。
共寻招隐寺，初识戴颙家。还依旧泉壑，应改昔云霞。绿竹寒天笋，红蕉腊月花。金绳倘留客，为系日光斜。
登临开胜托，眺瞩尽良游。岩崿萦纡上，澄潭屈曲流。泛兰清兴洽，折桂野文遒。别后相思处，崎岖碧涧幽。
彼木生何代，为槎复几年。欲乘银汉曲，先泛玉池边。拥溜根横岸，沈波影倒悬。无劳问蜀客，此处即高天。
逐赏平阳第，鸣笳上苑东。鸟吟千户竹，蝶舞百花丛。时攀小山桂，共挹大王风。坐客无劳起，秦箫曲未终。
平明出御沟，解缆坐回舟。绿水澄明月，红罗结绮楼。弦歌争浦入，冠盖逐川流。白鱼臣作伴，相对舞王舟。
淮南有小山，嬴女隐其间。折桂芙蓉浦，吹箫明月湾。扇掩将雏曲，钗承堕马鬟。欢情本无限，莫掩洛城关。
重关钟漏通，夕敞凤皇宫。双阙祥烟里，千门明月中。酒杯浮湛露，歌曲唱风流。侍臣咸醉止，恒惭恩遇崇。
瑞云千里映，祥辉四望新。随风乱鸟翅，泛水结鱼鳞。布叶疑临夏，开花讵待春。愿得承嘉景，无令掩桂轮。
卉草诚幽贱，枯朽绝因依。忽逢借羽翼，不觉生光辉。直念恩华重，长嗟报效微。方思助日月，为许愿曾飞。
婀娜当轩树，䒠茸倚兰殿。叶艳九春华，香摇五明扇。馀花鸟弄尽，新叶虫书遍。零落心自知，芳菲君不见。
妾身本薄命，轻弃城南隅。庭前厌芍药，山上采蘼芜。春风罥纨袖，零露湿罗襦。羞将憔悴日，提笼逢故夫。
金阁惜分香，铅华不重妆。空馀歌舞地，犹是为君王。哀弦调已绝，艳曲不须长。共看西陵暮，秋烟起白杨。
紫禁肃晴氛，朱楼落晓云。豫游龙驾转，天乐凤箫闻。竹外仙亭出，花间辇路分。微臣一何幸，词赋奉明君。
年光陌上发，香辇禁中游。草绿鸳鸯殿，花红翡翠楼。天杯承露酌，仙管杂风流。今日陪欢豫，皇恩不可酬。
沙场三万里，猛将五千兵。旌断冰谿戍，笳吹铁关城。阴云暮下雪，寒日昼无晶。直为怀恩苦，谁知边塞情。
秋入长门殿，木落洞房虚。妾思宵徒静，君恩日更疏。坠露清金阁，流萤点玉除。还将闺里恨，遥问马相如。
山树落梅花，飞落野人家。野人何所有，满瓮阳春酒。携酒上春台，行歌伴落梅。醉罢卧明月，乘梦游天台。
将军陷虏围，边务息戎机。霜雪交河尽，旌旗入塞飞。晓光随马度，春色伴人归。课绩朝明主，临轩拜武威。
青楼挂明镜，临照不胜悲。白发今如此，人生能几时。秋风下山路，明月上春期。叹息君恩尽，容颜不可思。
佳人眠洞房，回首见垂杨。寒尽鸳鸯被，春生玳瑁床。庭阴幕青霭，帘影散红芳。寄语同心伴，迎春且薄妆。
日暮秋风起，关山断别情。泪随黄叶下，愁向绿樽生。野路归骖转，河洲宿鸟惊。宾游宽旅宴，王事促严程。
鸿鹄振羽翮，翻飞入帝乡。朝鸣集银树，暝宿下金塘。日月天门近，风烟夜路长。自怜穷浦雁，岁岁不随阳。
微月生西海，幽阳始代升。圆光正东满，阴魂已朝凝。太极生天地，三元更废兴。至精谅斯在，三五谁能征。
兰若生春夏，芊蔚何青青。幽独空林色，朱蕤冒紫茎。迟迟白日晚，袅袅秋风生。岁华尽摇落，芳意竟何成。
乐羊为魏将，食子殉军功。骨肉且相薄，他人安得忠。吾闻中山相，乃属放麑翁。孤兽犹不忍，况以奉君终。
市人矜巧智，于道若童蒙。倾夺相夸侈，不知身所终。曷见玄真子，观世玉壶中。窅然遗天地，乘化入无穷。
白日每不归，青阳时暮矣。茫茫吾何思，林卧观无始。众芳委时晦，𫛸鴂鸣悲耳。鸿荒古已颓，谁识巢居子。
林居病时久，水木澹孤清。闲卧观物化，悠悠念无生。青春始萌达，朱火已满盈。徂落方自此，感叹何时平。
临岐泣世道，天命良悠悠。昔日殷王子，玉马遂朝周。宝鼎沦伊谷，瑶台成古丘。西山伤遗老，东陵有故侯。
逶迤势已久，骨鲠道斯穷。岂无感激者，时俗颓此风。灌园何其鄙，皎皎于陵中。世道不相容，嗟嗟张长公。
微霜知岁晏，斧柯始青青。况乃金天夕，浩露沾群英。登山望宇宙，白日已西暝。云海方荡潏，孤鳞安得宁。
挈瓶者谁子，姣服当青春。三五明月满，盈盈不自珍。高堂委金玉，微缕悬千钧。如何负公鼎，被敚笑时人。
荒哉穆天子，好与白云期。宫女多怨旷，层城闭蛾眉。日耽瑶池乐，岂伤桃李时。青苔空萎绝，白发生罗帷。
可怜瑶台树，灼灼佳人姿。碧华映朱实，攀折青春时。岂不盛光宠，荣君白玉墀。但恨红芳歇，凋伤感所思。
仲尼探元化，幽鸿顺阳和。大运自盈缩，春秋递来过。盲飙忽号怒，万物相纷劘。溟海皆震荡，孤凤其如何。
鸱夷双白玉，此玉有缁磷。悬之千金价，举世莫知真。丹青非异色，轻重有殊伦。勿信玉工言，徒悲荆国人。
南星中大火，将子涉清淇。西林改微月，征斾空自持。碧潭去已远，瑶华折遗谁。若问辽阳戍，悠悠天际旗。
皎皎白林秋，微微翠山静。禅居感物变，独坐开轩屏。风泉夜声杂，月露宵光冷。多谢忘机人，尘忧未能整。
闻道白云居，窈窕青莲宇。岩泉万丈流，树石千年古。林卧对轩窗，山阴满庭户。方释尘事劳，从君袭兰杜。
遥遥去巫峡，望望下章台。巴国山川尽，荆门烟雾开。城分苍野外，树断白云隈。今日狂歌客，谁知入楚来。
故乡杳无际，日暮且孤征。川原迷旧国，道路入边城。野戍荒烟断，深山古木平。如何此时恨，噭噭夜猿鸣。
钟梵经行罢，香林坐入禅。岩庭交杂树，石濑泻鸣泉。水月心方寂，云霞思独玄。宁知人世里，疲病得攀缘。
平生白云意，疲薾愧为雄。君王谬殊宠，旌节此从戎。挼绳当系虏，单马岂邀功。孤剑将何托，长谣塞上风。
古壁仙人画，丹青尚有文。独舞纷如雪，孤飞暧似云。自矜彩色重，宁忆故池群。江海联翩翼，长鸣谁复闻。
边地无芳树，莺声忽听新。间关如有意，愁绝若怀人。明妃失汉宠，蔡女没胡尘。坐闻应落泪，况忆故园春。
灼灼青春仲，悠悠白日升。声容何足恃，荣吝坐相矜。愿与金庭会，将待玉书征。还丹应有术，烟驾共君乘。
匈奴犹未灭，魏绛复从戎。怅别三河道，言追六郡雄。雁山横代北，狐塞接云中。勿使燕然上，惟留汉将功。
禺山金碧路，此地饶英灵。送君一为别，凄断故乡情。片云生极浦，斜日隐离亭。坐看征骑没，惟见远山青。
别馆分周国，归骖入汉京。地连函谷塞，川接广阳城。望迥楼台出，途遥烟雾生。莫言长落羽，贫贱一交情。
转蓬方不定，落羽自惊弦。山水一为别，欢娱复几年。离亭暗风雨，征路入云烟。还因北山迳，归守东陂田。
故人洞庭去，杨柳春风生。相送河洲晚，苍茫别思盈。白𬞟已堪把，绿芷复含荣。江南多桂树，归客赠生平。
银烛吐青烟，金樽对绮筵。离堂思琴瑟，别路遶山川。明月隐高树，长河没晓天。悠悠洛阳道，此会在何年。
紫塞白云断，青春明月初。对此芳樽夜，离忧怅有馀。清冷花露满，滴沥檐宇虚。怀君欲何赠，愿上大臣书。
楚江复为客，征棹方悠悠。故人悯追送，置酒此南洲。平生亦何恨，夙昔在林丘。违此乡山别，长谣去国愁。
宝剑千金买，平生未许人。怀君万里别，持赠结交亲。孤松宜晚岁，众木爱芳春。已矣将何道，无令白首新。
负书犹在汉，怀策未闻秦。复此穷秋日，芳樽别故人。黄金装屡尽，白首契逾新。空羡双凫舄，俱飞向玉轮。
阳山淫雾雨，之子慎攀登。羌笮多珍宝，人言有爱憎。欲酬明主惠，当尽使臣能。勿以王阳道，迢递畏崚嶒。
金天方肃杀，白露始专征。王师非乐战，之子慎佳兵。海气侵南部，边风扫北平。莫卖卢龙塞，归邀麟阁名。
黄鹤烟云去，青江琴酒同。离帆方楚越，沟水复西东。芙蓉生夏浦，杨柳送春风。明日相思处，应对菊花丛。
谢病南山下，幽卧不知春。使星入东井，云是故交亲。惠风吹宝瑟，微月忆清真。凭轩一留醉，江海寄情人。
蓟楼望燕国，负剑喜兹登。清规子方奏，单戟我无能。仲冬边风急，云汉复霜棱。慷慨竟何道，西南恨失朋。
美人挟赵瑟，微月在西轩。寂寞夜何久，殷勤玉指繁。清光委衾枕，遥思属湘沅。空帘隔星汉，犹梦感精魂。
山水开精舍，琴歌列梵筵。人疑白楼赏，地似竹林禅。对户池光乱，交轩岩翠连。色空今已寂，乘月弄澄泉。
白玉仙台古，丹丘别望遥。山川乱云日，楼榭入烟霄。鹤舞千年树，虹飞百尺桥。还疑赤松子，天路坐相邀。
金门有遗世，鼎实恣和邦。默语谁能识，琴樽寄北窗。子牟恋魏阙，渔父爱沧江。良时信同此，岁晚迹难双。
人生固有命，天道信无言。青绳一相点，白璧遂成冤。请室闲逾邃，幽庭春未暄。寄谢韩安国，何惊狱吏尊。
昔时幽径里，荣耀杂春丛。今来玉墀上，销歇畏秋风。细叶犹含绿，鲜花未吐红。忘忧谁见赏，空此北堂中。
寻春游上路，追宴入山家。主第簪缨满，皇州景望华。玉池初吐溜，珠树始开花。欢娱方未极，林阁散馀霞。
三五月华新，遨游逐上春。相邀洛城曲，追宴小平津。楼上看珠妓，车中见玉人。芳宵殊未极，随意守灯轮。
烈祖顺三灵，文宗威四海。黄钺诛群盗，朱旗扫多罪。戢兵天下安，约法人心改。大哉干羽意，常见风云在。
瑞雪带寒风，寒风入阴琯。阴琯方凝闭，寒风复凄断。宫似瑶林匝，庭如月华满。正赓挟纩词，非近温汤暖。
何许承恩宴，山亭风日好。绿嫩鸣鹤洲，阴秾鬬鸡道。果思夏来茂，花嫌春去早。行乐无限时，皇情及芳草。
东第乘馀兴，南园宴清洛。文学引邹枚，歌钟陈卫霍。风高大夫树，露下将军药。待闻出塞还，丹青上麟阁。
虎殿成鸿业，猿岩题凤赋。既荷大君恩，还蒙小山遇。秋吹迎弦管，凉云生竹树。共惜朱邸欢，无辞洛城暮。
同居洛阳陌，经日懒相求。及尔江湖去，言别怅悠悠。楚云眇羁翼，海月倦行舟。爱而不可见，徒嗟芳岁流。
共君春种瓜，本期清夏暑。瓜成人已去，失望将谁语。裛露摘香园，感味怀心许。偶逢西风便，因之寄鄂渚。
婀娜金闺树，离披野田草。虽殊两地荣，幸共三春好。花殊鸟飞处，叶镂虫行道。真心独感人，惆怅令人老。
我行春三月，山中百花开。披林入峭蒨，攀磴陟崔嵬。白云半峰起，清江出峡来。谁知高深意，缅邈心幽哉。
云埃夜澄廓，山日晓晴鲜。叶落苍江岸，鸿飞白露天。磷磷含水石，幂幂覆林烟。客心久无绪，秋风殊未然。
抚剑空馀勇，弯弧遂无力。老去事如何，据鞍长叹息。故交索将尽，后进稀相识。独怜半死心，尚有寒松直。
楚老游山寺，提携观画壁。扬袂指辟支，睩眄相鬬阋。险哉透撞儿，千金赌一掷。成败身自受，傍人那叹息。
坐啸人事闲，佳游野情发。山门送落照，湖口升微月。林寻猿狖居，水戏鼋鼍穴。朔风吹飞雁，芳草亦云歇。
旧说江陵观，初疑神化来。空山结云阁，绮靡随风回。奈何任一柱，斯焉容众材。奇功非长世，今馀草露台。
咿嚘不可信，以此败怀王。客死峣关路，返葬岐江阳。啼狖抱山月，饥狐猎野霜。一闻怀沙事，千载尽悲凉。
怀哉四壁时，未有五都价。百金谁见许，斗酒难为贳。落花生芳春，孤月皎清夜。复逢利交客，题户遥相谢。
塞上绵应折，江南草可结。欲持梅岭花，远竞榆关雪。日月无他照，山川何顿别。苟齐两地心，天问将安说。
美酒酌悬瓢，真淳好相映。蜗房卷堕首，鹤颈抽长柄。雅色素而黄，虚心轻且劲。岂无雕刻者，贵此成天性。
默念群疑起，玄通百虑清。初心灭阳艳，复见湛虚明。悟灭心非尽，求虚见后生。应将无住法，修到不成名。
宿怀终南意，及此语云峰。夜闻竹涧静，晓望林岭重。春烟生古石，时鸟戏幽松。岂无山中赏，但畏心莫从。
尊师厌尘去，精魄知何明。形气不复生，弟子空伤情。济北神如在，淮南药未成。共期终莫遂，寥落两无成。
寒山上半空，临眺尽寰中。是日巡游处，晴光远近同。川明分渭水，树暗辨新丰。岩壑清音暮，天歌起大风。
洞府寒山曲，天游日旰回。披云看石镜，拂雪上金台。竹径龙骖下，松庭鹤辔来。双童还献药，五色耀仙材。
青海和亲日，潢星出降时。戎王子婿宠，汉国舅家慈。春野开离䜩，云天起别词。空弹马上曲，讵减凤楼思。
翼翼宸恩永，煌煌福地开。离光升宝殿，震气绕香台。上界幡花合，中天伎乐来。愿君无量寿，仙乐屡徘徊。
朗朗神居峻，轩轩瑞象威。圣君成愿果，太子拂天衣。至乐三灵会，深仁四皓归。还闻涡水曲，更绕白云飞。
梁王池馆好，晓日凤楼通。竹町罗千卫，兰筵降两宫。清歌芳树下，妙舞落花中。臣觉筵中听，还如大国风。
进酒忘忧观，箫韶喜降临。帝尧敦族礼，王季友兄心。竹院龙鸣笛，梧宫凤遶林。大风将小雅，一字尽千金。
绿竹初成苑，丹砂欲化金。乘龙与骖凤，歌吹满山林。爽气凝情迥，寒光映浦深。忘忧题此观，为乐赏同心。
宝镜颁神节，凝规写圣情。千秋题作字，长寿带为名。月向天边下，花从日里生。不承悬象意，谁辨照心明。
孔圣家邹鲁，儒风蔼典坟。龙骖回旧宅，凤德咏馀芬。入室神如在，升堂乐似闻。悬知一王法，今日待明君。
回銮青岳观，帐殿紫烟峰。仙路迎三鸟，云衢驻两龙。园林看化塔，坛𫮃识馀封。山外闻箫管，还如天上逢。
千行发御柳，一叶下仙筇。青浦宸游至，朱城佳气浓。云霞交暮色，草树喜春容。蔼蔼天旗转，清笳入九重。
青气含春雨，知从岱岳来。行云避师出，洒雨待车回。厌浥尘清道，空蒙柳映台。最宜三五夜，晴月九重开。
今岁好拖钩，横衔敞御楼。长绳系日住，贯索挽河流。鬬力频催鼓，争都更上筹。春来百种戏，天意在宜秋。
周召尝分陕，诗书空复传。何如万乘眷，追赏二南篇。郡带洪河侧，宫临大道边。洛城将日近，佳气满山川。
寒更玉漏催，晓色御前开。泱漭云阴积，氤氲风雪回。山知银作瓮，宫见璧成台。欲验丰年象，飘摇仙藻来。
温谷媚新丰，骊山横半空。汤池薰水殿，翠木暖烟宫。起疾逾仙药，无私合圣功。始知尧舜德，心与万人同。
仲秋金帝起，五日土行昭。瑞表壬寅露，光传甲子宵。阴风吹大泽，梦日照昌朝。不独华封老，千年喜祝尧。
堂邑山林美，朝恩晦日游。园亭含淑气，竹树遶春流。舞席千花妓，歌船五彩楼。群欢与王泽，岁岁满皇州。
东壁图书府，西园翰墨林。诵诗闻国政，讲易见天心。位窃和羹重，恩叨醉酒深。缓歌春兴曲，情竭为知音。
陇首名公石，来承圣札归。鱼龙生意态，钩剑动铓辉。字得神明保，词惭少女徽。谁家羽林将，又逐凤书飞。
重华升宝历，轩帝眇闲居。政成天子孝，俗返上皇初。忘味因观乐，欢心寄合酺。自怜疲马意，恋恋主恩馀。
朱城尘曀灭，翠幕景情开。震震灵鼍起，翔翔舞凤来。雕盘装草树，绮乘结楼台。共喜光华日，酣歌捧玉杯。
晓月调金阙，朝暾对玉盘。争驰群鸟散，鬬伎百花团。遇圣人知幸，承恩物自欢。洛桥将举烛，醉舞拂归鞍。
恺宴惟今席，馀欢殊未穷。入云歌袅袅，向日伎丛丛。驶管催酣兴，留关待曲终。长安若为乐，应与万方同。
金坛启曙闱，真气肃微微。落月衔仙窦，初霞拂羽衣。香随龙节下，云逐凤箫飞。暂住蓬莱戏，千年始一归。
窈窕流精观，深沈紫翠庭。金奁调上药，宝案读仙经。作赋看神雨，乘槎辨客星。秪应谢人俗，轻举托云𫐌。
金炉承道诀，玉牒启玄机。云逐笙歌度，星流宫殿飞。乘风嬉浩荡，窥月弄光辉。唯有三山鹤，应同千载归。
道记开中箓，真官表上清。焚香三鸟至，炼药九仙成。天上灵书下，空中妙伎迎。迎来出烟雾，渺渺戏蓬瀛。
西掖持醇酒，东山就白云。开轩绿池映，命席紫兰芬。舞度花为伴，莺来管作群。太平多乐事，春物共氛氲。
凉风吹夜雨，萧瑟动寒林。正有高堂宴，能忘迟暮心。军中宜剑舞，塞上重笳音。不作边城将，谁知恩遇深。
窈窕留清馆，虚徐步晚阴。水连伊阙近，树接夏阳深。柳蔓怜垂拂，藤梢爱上寻。讶君轩盖侣，非复俗人心。
凤吹遥将断，龙旗送欲还。倾都邀节使，传酌缓离颜。春碛沙连海，秋城月对关。和戎因赏魏，定远莫辞班。
东山怀卧理，南省怅悲翁。共见前途促，何知后会同。莫轻一筵宴，明日半成空。况尔新离阙，思归迷梦中。
畴昔同声友，骞飞出凤池。风云一荡薄，日月屡参差。此别黄叶下，前期安可知。谁怜楚南树，不为岁寒移。
常时好闲独，朋旧少相过。及尔宣风去，方嗟别日多。淮流春晼晚，江海路蹉跎。百岁屡分散，欢言复几何。
将星移北洛，神雨避东京。为负刚肠誉，还追强项名。白云向伊阙，黄叶散昆明。多谢弦歌宰，稀闻桴鼓声。
闻道长岑令，奋翼宰旅门。长安东陌上，送客满朱轩。琴爵留佳境，山池借好园。兹游恨不见，别后缀离言。
河朔人无岁，荆南义廪开。将兴泛舟役，必仗济川才。夜月临江浦，春云历楚台。调饥坐相望，绣服几时回。
汉掖通沙塞，边兵护草腓。将行司马令，助以铁冠威。白露鹰初下，黄尘骑欲飞。明年春酒熟，留酌二星归。
斗酒贻朋爱，踌蹰出御沟。依然四牡别，更想八龙游。密亲仕燕冀，连年迩寇雠。因君阅河朔，垂泪语幽州。
青组言从史，鸿都忽见求。款言人向老，饮别岁方秋。髣髴长安陌，平生是旧游。何时复相遇，宛在水中流。
数步圆塘水，双鸿戢羽仪。一飞乔木上，一返故林垂。澹泊含秋景，虚明抱夜规。无因留绝翰，云海意差池。
丝管清且哀，一曲倾一杯。气将然诺重，心向友朋开。古木无生意，寒云若死灰。赠君芳杜草，为植建章台。
缙云连省阁，沟水遽西东。然诺心犹在，荣华岁不同。孤城临楚塞，远树入秦宫。谁念三千里，江潭一老翁。
孤城抱大江，节使往朝宗。果是台中旧，依然水上逢。京华遥比日，疲老飒如冬。窃羡能言鸟，衔恩向九重。
和玉悲无已，长沙宦不成。天从扇枕愿，人遂倚门情。方外怀司马，江东忆步兵。问君栖泊处，空岭夜猿惊。
送客之江上，其人美且才。风波万里阔，故旧十年来。剑拔蛟随断，弓张鸟自摧。阳桥书落落，驿马定先回。
昔滥貂蝉长，同承雨露霏。今参鱼鳖守，望美洞庭归。浦树悬秋影，江云烧落辉。离魂似征帆，恒往帝乡飞。
离筵非燕喜，别酒正销魂。念汝犹童孺，嗟予隔远藩。津亭拔心草，江路断肠猿。他日将何见，愁来独倚门。
异壤同羁窜，途中喜共过。愁多时举酒，劳罢或长歌。南海风潮壮，西江瘴疠多。于焉复分手，此别伤如何。
老亲依北海，贱子弃南荒。有泪皆成血，无声不断肠。此中逢故友，彼地送还乡。愿作枫林叶，随君度洛阳。
二年共游处，一旦各西东。请君聊驻马，看我转征蓬。画鹢愁南海，离驹思北风。何时似春雁，双入上林中。
握手与君别，歧路赠一言。曹卿礼公子，楚媪馈王孙。倏尔生六翮，翻飞戾九门。常怀客鸟意，会答主人恩。
惠好交情重，辛勤世事多。荆南久为别，蓟北远来过。寄目云中鸟，留欢酒上歌。影移春复间，迟暮两如何。
江如晓天净，石似暮霞张。征帆一流览，宛若巫山阳。楚客思归路，秦人谪异乡。猿鸣孤月夜，再使泪沾裳。
南土多为寇，西江尽畏途。山行阻篁竹，水宿碍萑蒲。使越才应有，征蛮力岂无。空传人赠剑，不见虎衔珠。
江势连山远，天涯此夜愁。霜空极天静，寒月带江流。思起南征棹，文高北望楼。自怜如坠叶，泛泛侣仙舟。
兰成追宋玉，旧宅偶词人。笔涌江山气，文骄云雨神。包胥非救楚，随会反留秦。独有东阳守，来嗟古树春。
旅窜南方远，传闻北使来。旧庭知玉树，合浦识珠胎。白发因愁改，丹心托梦回。皇恩若再造，为忆不然灰。
北极辞明代，南溟宅放臣。丹诚由义尽，白发带愁新。鸟坠炎洲气，花飞洛水春。平生歌舞席，谁忆不归人。
山城丰日暇，闭户见天心。东旷迎朝色，西楼引夕阴。书观千载近，学静二毛深。忽有南风至，吹君堂上琴。
㴩湖佳可游，既近复能幽。林里栖精舍，山间转去舟。雁飞江月冷，猿啸野风秋。不是迷乡客，寻奇处处留。
危楼泻洞湖，积水照城隅。命驾邀渔火，通家引凤雏。山晴红蘂匝，洲晓绿苗铺。举目思乡县，春光定不殊。
湖上奇峰积，山中芳树春。何知绝世境，来遇赏心人。清旧岩前乐，呦嘤鸟兽驯。静言观听里，万法自成轮。
晦日嫌春浅，江浦看湔衣。道傍花欲合，枝上鸟犹稀。共忆浮桥晚，无人不醉归。寄书题此日，雁过洛阳飞。
西楚茱萸节，南淮戏马台。宁知沅水上，复有菊花杯。亭帐凭高出，亲朋自远来。短歌将急景，同使兴情催。
昔日接㒿倒，今我葛巾翻。宿酒何时醒，形骸不复存。忽闻有嘉客，躧步出闲门。桃花春径满，误识武陵源。
忽惊石榴树，远出渡江来。戏问芭蕉叶，何愁心不开。微霜拂宫桂，凄吹扫庭槐。荣盛更如此，惭君独见哀。
富贵还乡国，光华满旧林。秋风树不静，君子叹何深。故老空悬剑，邻交日散金。众芳摇落尽，独有岁寒心。
日御临双阙，天街俨百神。雷兹作解气，岁复建寅春。喜候开星驿，欢声发市人。金环能作赋，来入管弦声。
世上求真客，天台去不还。传闻有仙要，梦寐在兹山。朱阙青霞断，瑶堂紫月闲。何时枉飞鹤，笙吹接人间。
天明江雾歇，洲浦棹歌来。绿水逶迤去，青山相向开。城临蜀帝祀，云接楚王台。旧知巫山上，游子共徘徊。
旧馆分江日，凄然望落晖。相逢传旅食，临别换征衣。昔记山川是，今伤人代非。往来皆此路，生死不同归。
春色沅湘尽，三年客始回。夏云随北帆，同日过江来。水漫荆门出，山平郢路开。比肩羊叔子，千载岂无才。
人务南亭少，风烟北院多。山花迷径路，池水拂藤萝。萍散鱼时跃，林幽鸟任歌。悠然白云意，乘兴抱琴过。
巫山云雨峡，湘水洞庭波。九辨人犹摈，三秋雁始过。旃裘吴地尽，髫荐楚言多。不果朝宗愿，其如江汉何。
除夜清樽满，寒庭燎火多。舞衣连臂拂，醉坐合声歌。至乐都忘我，冥心自委和。今年只如此，来岁知如何。
仙浦生罗袜，神京染素衣。裨山期益峻，照日幸增辉。夕伴龙媒合，朝游凤辇归。独怜范甑下，思绕画梁飞。
婚礼知无贺，承家叹有辉。亲迎骥子跃，吉兆凤雏飞。温席开华扇，梁门换褧衣。遥思桃李日，应赋采𬞟归。
旅泊青山夜，荒庭白露秋。洞房悬月影，高枕听江流。猿响寒岩树，萤飞古驿楼。他乡对摇落，倂觉起离忧。
碣馆英灵在，瑶山美谥尊。剪桐悲曩戏，攻玉怆新恩。宫仗传驰道，朝衣送国门。千秋谷门外，明月照西园。
梁国深文雅，淮王爱道仙。帝欢同宴日，神夺上宾年。旒旐飞行树，帷宫宿野烟。指言君爱弟，挥泪满山川。
西华三公族，东闱五可才。玉环初受庆，金玦反逢灾。桂殿花空落，桐园月自开。朝云将暮雨，长绕望思台。
昔日三朝路，逶迤四望车。绣腰长命绮，隐髻连枝花。今春戾园树，索然无岁华。共伤千载后，惟号一王家。
五瑞分王国，双珠映后家。文飞书上凤，武结笥中蛇。出豫荣前马，回鸾丧后车。衮衣将锡命，泉路有光华。
国骋双骐骥，庭仪两凤皇。将星连相位，玉树伴金乡。歌舞侯家艳，轩裘戚里光。安知杜陵下，碑版已相望。
王宰丹青化，春卿礼乐才。缁衣传旧职，华衮赠新哀。路泣群官送，山嘶驷马回。佳辰无白日，宾阁有青苔。
门歌出野田，冠带寝穷泉。万事皆身外，平生尚目前。西垣紫泥綍，东岳白云篇。自惜同声处，从今遂绝弦。
相宅隆坤宝，承家占海封。庭中男执雁，门外女乘龙。鸣玉游三省，𪭢金侍九重。一朝宾客散，留剑在青松。
叹息书林友，才华天下选。并赋三阳宫，集诗集贤殿。具物衣如在，咄嗟长不见。既哀薤露词，岂忘平生眷。
海岱英灵气，胶庠礼乐资。风流满天下，人物擅京师。疾起扬雄赋，魂游谢客诗。从今好文主，遗恨不同时。
象设存华馆，威仪下墓田。凤池伤旧草，麟史泣遗编。帷盖墟烟没，干旌陇日悬。古来埋玉树，流恨满山川。
锦帐为郎日，金门待诏时。杨宫先上赋，柏殿几连诗。瞬息琴歌断，凄凉箫挽悲。那堪霸陵岸，回首望京师。
宅兆西陵上，平生雅志从。城临丹阙近，山望白云重。会葬知元伯，看碑识蔡邕。无由接神理，挥涕向青松。
常时好宾客，永日对弦歌。是日归泉下，伤心无奈何。墓庭人已散，祭处鸟来过。碑石生苔藓，荣名岂复多。
忠鲠难为事，平生尽畏途。如弦心自直，秀木势恒孤。诏葬南陵道，神游北斗枢。贵门传万石，馀庆在双珠。
爵位题龙旐，威仪出凤城。路傍人泣送，门外马嘶迎。万事非吾有，千悲是世情。昔焉称夏日，今也谥冬卿。
窅然长夜台，举世可哀哉。泉户一朝闭，松风四面来。石碑填駮藓，珠服聚尘埃。谁言辽东鹤，千年往复回。
蒲密遥千载，鸣琴始一追。公卿传世范，仁义续灵基。不待南游禄，何先北帝期。玉棺从此闭，金鼎代相欺。
客来已两春，更瞻韶光早。花鸟既环合，江山复骈抱。楼形写北潭，堞势凌青岛。白云谢归雁，驰怀洛阳道。
离忧耿未和，春虑忽蹉跎。择木猿知去，寻泥燕独过。惊花翻霁日，垂柳拂烟波。激意屡怡赏，无如乡念何。
客心惊暮序，宾雁下沧洲。共赏重阳节，言寻戏马游。湖风扶戍柳，江雨暗山楼。且酌东篱酒，聊祛南国忧。
远水沈西日，寒沙聚夜鸥。平湖乘月满，飞棹接星流。黄叶鸣凄吹，苍葭扫暗洲。愿移沧浦赏，归待颍川游。
湾潭幽意深，杳霭涌寒岑。石痕秋水落，岚气夕阳沈。澄彻天为底，渊玄月作心。青溪非大隐，归弄白云浔。
晚景寒鸦集，秋风旅雁归。水光浮日出，霞彩暎江飞。洲白芦花吐，园红柿叶稀。长沙卑湿地，九月未成衣。
郡馆临清赏，开扃坐白云。讼虚棠户曙，观静竹檐曛。悬榻迎宾下，趋庭学礼闻。风传琴上意，遥向日华纷。
层观远沈沈，鸾旗九日临。帷宫压水岸，步辇入烟岑。枝上萸新采，樽中菊始斟。愿陪欢乐事，长与岁时深。
茂先王佐才，作牧楚江隈。登楼正欲赋，复遇仲宣来。黄鹄飞将远，雕龙文为开。宁知昔联事，听曲有馀哀。
昔时陪二贤，缨冕会神仙。一去驰江海，相逢共播迁。无因千里驾，忽睹四愁篇。览讽欢何已，欢终徒怆然。
拜门传漏晚，寓直索居时。昔重安仁赋，今称伯玉诗。鸳池满不溢，鸡树久逾滋。夙夜怀山甫，清风咏所思。
羽客今何在，空寻伊洛间。忽闻归苦县，复想入函关。未作千年别，犹应七日还。神仙不可见，寂寞返蓬山。
水殿临丹籞，山楼绕翠微。昔游人托乘，今幸帝垂衣。涧筿缘峰合，岩花逗浦飞。朝来江曲地，无处不光辉。
崖𪩘万寻悬，居高敞御筵。行戈疑驻日，步辇若登天。城阙雾中近，关河云外连。谬陪登岱驾，欣奉济汾篇。
桂宫明月夜，兰殿起秋风。云汉弥年阻，星筵此夕同。倏来疑有处，旋去已成空。睿作钧天响，魂飞在梦中。
仙跸九成台，香筵万寿杯。一旬初降雨，二月早闻雷。叶向朝霁密，花含宿润开。幸承天泽豫，无使日光催。
上日登楼赏，中天御辇飞。后庭联舞唱，前席仰恩辉。睿作风云起，农祥雨雪霏。幸陪人胜节，长愿奉垂衣。
青阳御紫微，白云下彤闱。浃壤流天霈，绵区洒帝辉。水如银度烛，云似玉披衣。为得因风起，还来就日飞。
望幸纡千乘，登高自九重。台疑临戏马，殿似接疏龙。捧箧萸香遍，称觞菊气浓。更看仙鹤舞，来此庆时雍。
初日承归旨，秋风起赠言。汉珠留道味，江璧返真源。地出南关远，天回北斗尊。宁知一柱观，却启四禅门。
涌塔临玄地，高层瞰紫微。鸣銮陪帝出，攀橑翊天飞。庆洽重阳寿，文含列象辉。小臣叨载笔，欣此颂巍巍。
清跸幸禅楼，前驱历御沟。还疑九日豫，更想六年游。圣藻辉缨络，仙花缀冕旒。所欣延亿载，宁祗庆重秋。
紫禁乘宵动，青门访水嬉。贵游鳣序集，仙女凤楼期。合宴簪绅满，承恩雨露滋。北辰还捧日，东馆幸逢时。
制跸乘骊阜，回舆指凤京。南山四皓谒，西岳两童迎。云幄临悬圃，霞杯荐赤城。神明近兹地，何必往蓬瀛。
洛渚问吴潮，吴门想洛桥。夕烟杨柳岸，春水木兰桡。城邑南楼近，星辰北斗遥。无因生羽翼，轻举托还飙。
徭役苦流滞，风波限溯洄。江流通地骨，山道绕天台。有鸟图南去，无人见北来。闭门沧海曲，云雾待君开。
展骥旌时杰，谈鸡美代贤。暂离仙掖务，追送近郊筵。地惨金商节，人康璧假田。从来昆友事，咸以佩刀传。
淮源之水清，可以濯君缨。彼美称才杰，亲人伫政声。岁寒畴曩意，春晚别离情。终叹临岐远，行看拥传荣。
端揆凝邦绩，台阶阐国猷。方崇大厦栋，忽逝巨川舟。白日铭安在，清风颂独留。死生恩命毕，零落掩山丘。
暮归泉壤隔，朝发城池恋。汉畤结愁阴，秦陵下悲霰。骎骎百驷驰，悯悯群龙饯。石马徒自施，玉人终不见。
玉颜生汉渚，汤沐荣天女。金缕化邙尘，哀荣感路人。凤皇曾作伴，蝼蚁忽为亲。畴日成蹊处，秾华不复春。
宇内文儒重，朝端礼命优。立言多启沃，论道盛谋猷。顾日琴安在，冲星剑不留。徒怀东武襚，更掩北原丘。
汤沐三千赋，楼台十二重。银𬬻称贵幸，玉辇盛过逢。嫔则留中馈，娥辉没下舂。平阳百岁后，歌舞为谁容。
宾卫俨相依，横门启曙扉。灵阴蟾兔缺，仙影凤皇飞。一水秋难渡，三泉夜不归。况临青女节，瑶草更前哀。
上月重阳满，中天万乘来。萸依佩里发，菊向酒边开。圣泽烟云动，宸文象纬回。小臣无以荅，愿奉亿千杯。
化塔龙山起，中天凤辇迂。彩旒牵画刹，杂珮冒香萸。宝叶擎千座，金英渍百盂。秋云飘圣藻，霄极捧连珠。
饯酒临丰树，褰帷出鲁阳。蕙兰春已晚，桐柏路犹长。祖逖方城镇，安期外氏乡。从来二千石，天子命唯良。
国为休征选，舆因仲举题。山川襄野隔，朋酒灞亭暌。零雨征轩骛，秋风别骥嘶。骊歌一曲罢，愁望正凄凄。
重九开科历，千龄逢圣纪。爰豫瞩秦坰，升高临灞涘。玉醴浮仙菊，琼筵荐芳芷。一闻帝舜歌，欢娱良未已。
宝台耸天外，玉辇步云端。日丽重阳景，风摇季月寒。梵堂遥集雁，帝乐近翔鸾。愿献延龄酒，长承湛露欢。
苍茫南塞地，明媚上春时。目极伤千里，怀君不自持。征车别岐路，斜日下崦嵫。一叹轺轩阻，悠悠即所思。
暮节乘原野，宣游俯崖壁。秋登华实满，气严鹰隼击。仙菊含霜泛，圣藻临云锡。愿陪九九辰，长奉千千历。
宝宫星宿劫，香塔鬼神功。王游盛尘外，睿览出区中。日宇开初景，天词掩大风。微臣谢时菊，薄采入芳丛。
天道宁殊俗，慈仁乃戢兵。怀荒寄赤子，忍爱鞠苍生。月下琼娥去，星分宝婺行。关山马上曲，相送不胜情。
凭轩聊一望，春色几芬菲。野外烟初合，楼前花正飞。娇莺弄新响，斜日散馀晖。谁忍孤游客，言念独依依。
令弟与名兄，高才振两京。别序闻鸿燕，离章动鹡鸰。远朋驰翰墨，胜地写丹青。风月相思夜，劳望颍川星。
睿赏叶通三，宸游契重九。兰将叶布席，菊用香浮酒。落日下桑榆，秋风歇杨柳。幸齐东户庆，希荐南山寿。
季月启重阳，金舆陟宝坊。御旗横日道，仙塔俨云庄。帝跸千官从，干词七曜光。顾惭文墨职，无以颂时康。
颍川开郡邑，角宿分躔野。君非仲举才，谁是题舆者。悯悯琴上鹤，萧萧路傍马。严程若可留，别袂希再把。
外牧资贤守，斯人奉帝俞。淮南膺建隼，渭北暂分符。坐叹烟波隔，行嗟物候殊。何年升美课，回首北城隅。
茕茕孤思逼，寂寂长门夜。妾妒亦知非，君恩那不借。携琴就玉阶，调悲声未谐。将心托明月，流影入君怀。
妙算申帷幄，神谋出庙廷。两阶文物备，七德武功成。校猎长杨苑，屯军细柳营。将军献凯入，歌舞溢重城。
何地早芳菲，宛在长门殿。夭桃色若绶，秾李光如练。啼鸟弄花疏，游蜂饮香遍。叹息春风起，飘零君不见。
秦地平如掌，层城入云汉。楼阁九衢春，车马千门旦。绿槐开复合，红尘聚还散。日晚鬬鸡还，经过狭斜看。
君子事行役，再空芳岁期。美人旷延伫，万里浮云思。园槿绽红艳，郊桑柔绿滋。坐看长夏晚，秋月照罗帏。
高台临广陌，车马纷相续。回首思旧乡，云山乱心曲。远望河流缓，周看原野绿。向夕林鸟还，忧来飞景促。
忆昔王子晋，凤笙游云空。挥手弄白日，安能恋青宫。岂无婵娟子，结念罗帏中。怜寿不贵色，身世两无穷。
七泽云梦林，三湘洞庭水。自古传剽俗，有时逋恶子。令君出使车，行迈方靡靡。静言芟枳棘，慎勿伤兰芷。
结交三十载，同游一万里。情为契阔生，心由别离死。拜恩前后人，从宦差池起。今尔归汉东，明珠报知己。
任子徇遐禄，结友开旧襟。撰酌辍行叹，指途勤远心。秋皛澄回壑，霁色肃明林。暧然青轩暮，浩思非所任。
淇上风日好，纷纷沿岸多。绿芳幸未歇，泛滥此明波。采蘩忆幽吹，理棹想荆歌。郁然怀君子，浩旷将如何。
吾怜曾家子，昔有投杼疑。吾怜姬公旦，非无鸱鸮诗。臣子竭忠孝，君亲惑谗欺。萋斐离骨肉，含愁兴此辞。
昔日公冶长，非罪遇缧绁。圣人降其子，古来叹独绝。我无毫髪瑕，苦心怀冰雪。今代多秀士，谁能继明辙。
黄鹤佐丹凤，不能群白鹇。拂云游四海，弄影到三山。遥忆君轩上，来下天池间。明珠世不重，知有报恩环。
合殿春应早，开箱彩预知。花迎宸翰发，叶待御筵披。梅讶香全少，桃惊色顿移。轻生承剪拂，长伴万年枝。
素浐接宸居，青门盛祓除。摘兰喧凤野，浮藻溢龙渠。苑蝶飞殊懒，宫莺啭不疏。星移天上入，歌舞向储胥。
周王甲子旦，汉后德阳宫。洒瑞天庭里，惊春御苑中。氛氲生浩气，飒杳舞回风。宸藻光盈尺，赓歌乐岁丰。
九重驰道出，三巳禊堂开。画鹢中流动，青龙上苑来。野花飘御座，河柳拂天杯。日晚迎祥处，笙镛下帝台。
今春芳苑游，接武上琼楼。宛转萦香骑，飘飖拂画球。俯身迎未落，回辔逐傍流。只为看花鸟，时时误失筹。
御气幸金方，凭高荐羽觞。魏文颁菊蕋，汉武赐萸房。秋变铜池色，晴添银树光。年年重九庆，日月奉天长。
除夜子星回，天孙满月杯。咏歌麟趾合，箫管凤雏来。岁炬常然桂，春盘预折梅。圣皇千万寿，垂晓御楼开。
山中气色和，宸赏第中过。辇路披仙掌，帷宫拂帝萝。泉临香涧落，峰入翠云多。无异登玄圃，东南望白河。
金榜扶丹掖，银河属紫阍。那堪将凤女，还以嫁乌孙。玉就歌中怨，珠辞掌上恩。西戎非我匹，明主至公存。
紫凤真人府，斑龙太上家。天流芝盖下，山转桂旗斜。圣藻垂寒露，仙杯落晚霞。唯应问王母，桃作几时花。
九门开洛邑，双阙对河桥。白日青春道，轩裳半下朝。乘羊稚子看，拾翠美人娇。行乐归恒晚，香尘扑地遥。
西北五花骢，来时道向东。四蹄碧玉片，双眼黄金瞳。鞍上留明月，嘶间动朔风。借君驰沛艾，一战取云中。
昔年分鼎地，今日望陵台。一旦雄图尽，千秋遗令开。绮罗君不见，歌舞妾空来。恩共漳河水，东流无重回。
月皎风泠泠，长门次掖庭。玉阶闻坠叶，罗幌见飞萤。清露凝珠缀，流尘下翠屏。妾心君未察，愁叹剧繁星。
巫山峰十二，合沓隐昭回。俯眺琵琶峡，平看云雨台。古槎天外倚，瀑水日边来。何忍猿啼夜，荆王枕席开。
神女向高唐，巫山下夕阳。裴回作行雨，婉娈逐荆王。电影江前落，雷声峡外长。霁云无处所，台馆晓苍苍。
巫山高不极，合沓状奇新。暗谷疑风雨，阴崖若鬼神。月明三峡曙，潮满九江春。为问阳台客，应知入梦人。
秋近雁行稀，天高鹊夜飞。妆成应懒织，今夕渡河归。月皎宜穿线，风轻得曝衣。来时不可觉，神验有光辉。
铁马三军去，金闺二月还。边愁离上国，春梦失阳关。池水琉璃净，园花玳瑁斑。岁华空自掷，忧思不胜颜。
肃肃莲花界，荧荧贝叶宫。金人来梦里，白马出城中。涌塔初从地，焚香欲遍空。天歌应春籥，非是为春风。
天使下西楼，光含万象秋。台前疑挂镜，帘外似悬钩。张尹将眉学，班姬取扇俦。佳期应借问，为报在刀头。
仙媛乘龙夕，天孙捧雁来。可怜桃李树，更遶凤皇台。烛送香车入，花临宝扇开。莫令银箭晓，为尽合欢杯。
陇山飞落叶，陇雁度寒天。愁见三秋水，分为两地泉。西流入羌郡，东下向秦川。征客重回首，肝肠空自怜。
汉月生辽海，朣胧出半晖。合昏玄菟郡，中夜白登围。晕落关山迥，光含霜霰微。将军听晓角，战马欲南归。
玉窗朝日暎，罗帐春风吹。拭泪攀杨柳，长条踠地垂。白花飞历乱，黄鸟思参差。妾自肝肠断，傍人那得知。
铁骑几时回，金闺怨早梅。雪寒花已落，风暖叶应开。夕逐新春管，香迎小岁杯。盛时何足贵，书里报轮台。
青玉紫骝鞍，骄多影屡盘。荷君能剪拂，躞蹀喷桑干。踠足追奔易，长鸣遇赏难。𪭢金一万里，霜露不辞寒。
制书下关右，天子问回中。坛𫮃经过远，威仪侍从雄。黄麾摇昼日，青幰曳松风。回望甘泉道，龙山隐汉宫。
非君惜鸾殿，非妾妒蛾眉。薄命由骄虏，无情是画师。嫁来胡地日，不并汉宫时。心苦无聊赖，何堪马上辞。
十年通大漠，万里出长平。寒日生戈剑，阴云拂斾旌。饥乌啼旧垒，疲马恋空城。辛苦皋兰北，胡霜损汉兵。
粉席秋期缓，针楼别怨多。奔龙争度日，飞鹊乱填河。失喜先临镜，含羞未解罗。谁能留夜色，来夕倍还梭。
落叶惊秋妇，高砧促暝机。蜘蛛寻月度，萤火傍人飞。清镜红埃入，孤灯绿焰微。怨啼能至晓，独自懒缝衣。
妾家临渭北，春梦著辽西。何苦朝鲜郡，年年事鼓鼙。燕来红壁语，莺向绿窗啼。为许长相忆，阑干玉箸齐。
闻道黄龙戍，频年不解兵。可怜闺里月，长在汉家营。少妇今春意，良人昨夜情。谁能将旗鼓，一为取龙城。
宫女怜芳树，裁花竞早荣。寒依刀尺尽，春向绮罗生。弱蒂盘丝发，香蕤结素成。纤枝幸不弃，长就玉阶倾。
西禁青春满，南端皓月微。千庐宵驾合，五夜晓钟稀。星斗横纶阁，天河度琐闱。烟光章奏里，纷向夕郎飞。
闻道清明近，春闱向夕阑。行游昼不厌，风物夜宜看。斗柄更初转，梅香暗里残。无劳秉华烛，晴月在南端。
鸡鸣朝谒满，露白禁门秋。爽气临旌戟，朝光暎冕旒。河宗来献宝，天子命焚裘。独负池阳议，言从建礼游。
书报天中赦，人从海上闻。九泉开白日，六翮起青云。质幸恩先贷，情孤枉未分。自怜泾渭别，谁与奏明君。
符传有光辉，諠諠出帝畿。东邻借山水，南陌驻骖𬴂。握手凉风至，当歌秋日微。高幨去勿缓，人吏待霜威。
古人贵将命，之子出𬨎轩。受委当不辱，随时敢赠言。朔途际辽海，春思绕轘辕。安得回白日，留欢尽绿樽。
棠棣日光辉，高襟应序归。来成鸿雁聚，去作凤皇飞。细草乘轻传，惊花惨别衣。灞亭春有酒，岐路惜芬菲。
弱冠相知早，中年不见多。生涯在王事，客鬓各蹉跎。良守初分岳，嘉声即润河。还从汉阙下，倾耳听中和。
一台推往妙，三史伫来修。应宰凫还集，辞郎雉少留。郊筵乘落景，亭传理残秋。愿以弦歌暇，芝兰想旧游。
碧海开龙藏，青云起雁堂。潮声迎法鼓，雨气湿天香。树接前山暗，溪承瀑水凉。无言谪居远，清净得空王。
长歌游宝地，徙倚对珠林。雁塔风霜古，龙池岁月深。绀园澄夕霁，碧殿下秋阴。归路烟霞晚，山蝉处处吟。
洞壑仙人馆，孤峰玉女台。空蒙朝气合，窈窕夕阳开。流涧含轻雨，虚岩应薄雷。正逢鸾与鹤，歌舞出天来。
解缆春风后，鸣榔晓涨前。阳乌出海树，云雁下江烟。积气冲长岛，浮光溢大川。不能怀魏阙，心赏独泠然。
独游千里外，高卧七盘西。晓月临窗近，天河入户低。芳春平仲绿，清夜子规啼。浮客空留听，褒城闻曙鸡。
小度巫山峡，荆南春欲分。使君滩上草，神女馆前云。树悉江中见，猿多天外闻。别来如梦里，一想一氛氲。
昨夜南亭望，分明梦洛中。室家谁道别，儿女案尝同。忽觉犹言是，沈思始悟空。肝肠馀几寸，拭泪坐春风。
岘北焚蛟浦，巴东射雉田。岁时宜楚俗，耆旧在襄川。忆昨经过处，离今二十年。因君访生死，相识几人全。
咸阳秦帝居，千载坐盈虚。版筑林光尽，坛场霤听疏。野桥疑望日，山火类焚书。唯有骊峰在，空闻厚葬馀。
霏霏日摇蕙，骚骚风洒莲。时芳固相夺，俗态岂恒坚。恍忽夜川里，蹉跎朝镜前。红颜与壮志，太息此流年。
日南椰子树，香袅出风尘。丛生调木首，圆实槟榔身。玉房九霄露，碧叶四时春。不及涂林果，移根随汉臣。
何许乘春燕，多知辨夏台。三时欲并尽，双影未尝来。食蕋嫌丛棘，衔泥怯死灰。不如黄雀语，能雪冶长猜。
圣人宥天下，幽钥动圜狴。六甲迎黄气，三元降紫泥。笼僮上西鼓，振迅广阳鸡。歌舞将金帛，汪洋被远黎。
去岁投荒客，今春肆眚归。律通幽谷暖，盆举太阳辉。喜气迎冤气，青衣报白衣。还将合浦叶，俱向洛城飞。
十里绛山幽，千年汾水流。碑传门客建，剑是故人留。陇树烟含夕，山门月对秋。古来钟鼎盛，共尽一蒿丘。
偕老言何谬，香魂事永违。潘鱼从此隔，陈凤宛然飞。埋镜泉中暗，藏镫地下微。犹凭少君术，仿佛睹容辉。
彤史佳声载，青宫懿范留。形将鸾镜隐，魂伴凤笙游。送马嘶残日，新萤落晚秋。不知蒿里曙，空见陇云愁。
抑郁何以欢，阴氛亦登望。孤岛轻雾里，行舟白波上。目劳西北云，心醉东南嶂。昔日青谿子，胡然此无状。
为吏恩犹旧，投沙惠此蒙。江边悠尔处，泗上宛然同。访道精言合，论经大义通。鸣琴有真气，况已沐清风。
政理常多暇，方舟此溯洄。吹笙虚洞荅，举楫便风催。山暗云犹辨，潭幽月稍来。清谿无数曲，未尽莫先回。
烟霭夕微蒙，幽湾赏未穷。舣舟待初月，褰幌招远风。鹤声聒前浦，渔火明暗丛。东山云壑意，不谓尔来同。
江上多山水，招要步马来。琴将天籁合，酒共鸟声催。岩坐攀红药，谿行爱绿苔。所怀非此地，游望亦裴回。
美酒值芳春，醒馀气益真。降欢时倒履，乘兴偶翻巾。徐榻思方建，左车理自均。傲然歌一曲，一醉濯缨人。
语别意凄凄，零陵湘水西。佳人金谷返，爱子洞庭迷。旧馆逢花发，他山值鸟啼。江天千里望，谁见绿𬞟齐。
君子每垂眷，江山共流眄。水远林外明，岩近雾中见。终日西北望，何处是京县。屡登高春台，徒使泪如霰。
熊轼巴陵地，鹢舟湘水浔。江山与势远，泉石自幽深。杳霭入天壑，冥茫见道心。超然无俗事，清宴有空林。
江上饶奇山，巑罗云水间。风和树色杂，苔古石文斑。巴俗将千溠，㴩湖凡几湾。嬉游竟不尽，乘月泛舟还。
五载朝天子，三湘逢旧僚。扁舟方辍櫂，清论遂终朝。远树烟间没，长江地际遥。帝城驰梦想，归帆满风飙。
春山临远壑，水木自幽清。夙昔怀微尚，兹焉一放情。云间听弄鸟，烟上摘初英。地僻方无闷，逾知道思精。
重阳初启节，无射正飞灰。寂寞风蝉至，连翩霜雁来。山棠红叶下，岸菊紫花开。今日桓公座，多愧孟嘉才。
长沙辞旧国，洞庭逢故人。薰兰敦久要，披雾转相亲。岁月空嗟老，江山不惜春。忽闻黄鹤曲，更作白头新。
平生共风月，倏忽间山川。不期交淡水，暂得款忘年。兴逸方罢钓，帆开欲解船。离心若危斾，朝夕为君悬。
北竹青桐北，南桐绿竹南。竹林君早爱，桐树我初贪。凤栖桐不愧，凤食竹何惭。栖食更如此，馀非凤所堪。
江如晓天静，石似暮云张。征帆一流览，宛若巫山阳。楚客思归路，秦人谪异乡。猿鸣孤月夜，再使泪霑裳。
巫山高不极，合沓状奇新。暗谷疑风雨，阴崖若鬼神。月明三峡晓，潮满九江春。为问阳台客，应知入梦人。
傍海皆荒服，分符重汉臣。云山百越路，市井十洲人。执玉来朝远，还珠入贡频。连年不见雪，到处即行春。
长门落景尽，洞房秋月明。玉阶草露积，金屋网尘生。妾妒今应改，君恩惜未平。寄语临邛客，何时作赋成。
郡北乘流去，花间竟日行。海鱼朝满市，江鸟夜喧城。让酒非关病，援琴不在声。应缘五斗米，数日滞渊明。
西掖驰名久，东阳出守时。江山婺女分，风月隐侯诗。别恨双溪急，留欢五马迟。回舟暎沙屿，未远剩相思。
南国多佳人，莫若大堤女。玉床翠羽帐，宝袜莲花距。魂处自目成，色授开心许。迢迢不可见，日暮空愁予。
绮阁云霞满，芳林草树新。鸟惊疑欲曙，花笑不关春。山对弹琴客，谿留垂钓人。请看车马客，行处有风尘。
泰伯玄风远，延州德让行。阖棺追大节，树羽册鸿名。地户迎天仗，皇阶失帝兄。还闻汉明主，遗剑泣东平。
朝天驰马绝，册帝□宫祖。恍惚陵庙新，萧条池馆古。万化一朝空，哀乐此路同。西园有明月，修竹韵悲风。
紫陌开行树，朱城出晚霞。犹怜惯去国，疑是梦还家。风弱知催柳，林青觉待花。交亲望归骑，几处拥年华。
金鼎属元方，璅闱连季常。畏盈聊出守，分命乃维良。晓骑辞朝远，春帆向楚常。贤哉谦自牧，天下咏馀芳。
荡子戍辽东，连年信不通。尘生锦步障，花送玉屏风。只怨红颜改，宁辞玉簟空。系书春雁足，早晚到云中。
零落嗟残命，萧条托胜因。方烧三界火，遽洗六情尘。隔岭天花发，凌空月殿新。谁令乡国梦，终此学分身。
九陌连灯影，千门度月华。倾城出宝骑，匝路转香车。烂熳惟愁晓，周游不问家。更逢清管发，处处落梅花。
游客三江外，单栖百虑违。山川忆处近，形影梦中归。夜月明虚帐，秋风入𢭏衣。从来不惯别，况属雁南飞。
秾华从妇道，厘降适诸侯。河汉天孙合，潇湘帝子游。关雎方作训，鸣凤自相求。可叹凌波迹，东川遂不流。
舜华徂北渚，宸思结南阳。盩绶哀荣备，游轩宠悼彰。三川谋远日，八水宅连冈。无复秦楼上，吹箫下凤皇。
銮舆上碧天，翠帟拖晴烟。绝崿纡仙径，层岩敞御筵。云披丹凤阙，日下黑龙川。更睹南熏奏，流声入管弦。
令节重遨游，分镳应彩球。骖驔回上苑，蹀躞绕通沟。影就红尘没，光随赭汗流。赏阑清景暮，歌舞乐时休。
玉府凌三曜，金坛驻六龙。彩旒悬倒景，羽盖偃乔松。玄圃灵芝秀，华池瑞液浓。谬因沾舜渥，长愿奉尧封。
紫汉秦楼敞，黄山鲁馆开。簪裾分上席，歌舞列平台。马既如龙至，人疑学凤来。幸兹联棣萼，何以接邹枚。
广化三边静，通烟四海安。还将膝下爱，特副域中欢。圣念飞玄藻，仙仪下白兰。日斜征盖没，归骑动鸣鸾。
剪彩迎初候，攀条故写真。花随红意发，叶就绿情新。嫩色惊衔燕，轻香误采人。应为熏风拂，能令芳树春。
出震乘东陆，凭高御北辰。祥云应早岁，瑞雪候初旬。庭树千花发，阶蓂七叶新。幸承今日宴，长奉万年春。
青女三秋节，黄姑七日期。星桥度玉珮，云阁掩罗帷。河气通仙掖，天文入睿词。今宵望灵汉，应得见蛾眉。
秋豫凝仙览，宸游转翠华。呼鹰下鸟路，戏马出龙沙。紫菊宜新寿，丹萸辟旧邪。须陪长久宴，岁岁奉吹花。
出豫乘秋节，登高陟梵宫。皇心满尘界，佛迹现虚空。日月宜长寿，人天得大通。喜闻题宝偈，受记莫由同。
云物中京晓，天人外馆开。飞桥象河汉，悬榜学蓬莱。北阙临仙槛，南山送寿杯。一窥轮奂毕，惭恧栋梁材。
圣后经纶远，谋臣计画多。受降追汉策，筑馆许戎和。俗化乌孙垒，春生积石河。六龙今出饯，双鹤愿为歌。
皇情遍九垓，御辇驻昭回。路若随天转，人疑近日来。河看大禹凿，山见巨灵开。愿扈登封驾，常持荐寿杯。
云骖驱半景，星跸坐中天。国诞玄宗圣，家寻碧落仙。玉杯鸾荐寿，宝算鹤知年。一睹光华旦，欣承道德篇。
两揆光天秩，三朝奉帝熙。何言集大鸟，忽此丧元龟。坐叹公槐落，行闻宰树悲。壑舟今已去，宁有济川期。
望幸三秋暮，登高九日初。朱旗巡汉苑，翠帟俯秦墟。宠极萸房遍，恩深菊酎馀。承欢何以荅，万亿奉宸居。
天跸三乘启，星舆六辔行。登高凌宝塔，极目遍王城。神卫空中遶，仙歌云外清。重阳千万寿，率舞颂升平。
公主林亭地，清晨降玉舆。画桥飞渡水，仙阁迥临虚。新晴看蛱蝶，早夏摘芙蕖。文酒娱游盛，忻叨侍从馀。
重九临商节，登高出汉宫。正逢萸实满，还对菊花丛。霁云开就日，仙藻丽秋风。微臣预在镐，窃抃遂无穷。
远目瞰秦坰，重阳坐灞亭。既开黄菊酒，还降紫微星。箫鼓谙仙曲，山河入画屏。幸兹陪宴喜，无以效丹青。
万乘临真境，重阳眺远空。慈云浮雁塔，定水映龙宫。宝铎含飙响，仙轮带日红。天文将瑞色，辉焕满寰中。
重九开秋节，得一动宸仪。金风飘菊蘂，玉露泫萸枝。睿览八纮外，天文七曜披。临深应在即，居高岂忘危。
蜂蚁屯夷落，熊罴逐汉飞。忘躯百战后，屈指一年归。厚眷纾天藻，深慈解御衣。兴酣歌舞出，朝野叹光辉。
梁园开胜景，轩驾动宸衷。早荷承湛露，修竹引薰风。九酝倾锺石，百兽协丝桐。小臣陪宴镐，献寿奉维嵩。
銮舆巡上苑，凤驾瞰层城。御座丹乌丽，宸居白鹤惊。玉旗萦桂叶，金杯泛菊英。九晨陪圣膳，万岁奉承明。
九秋光顺豫，重节霁良辰。登高识汉苑，问道侍轩臣。菊花浮秬鬯，萸房插缙绅。圣化边陲谧，长洲鸿雁宾。
重阳玉律应，万乘金舆出。风起韵虞弦，云开吐尧日。菊花浮圣酒，茱香挂衰质。欲知恩煦多，顺动观秋实。
重阳乘令序，四野开晴色。日月数初幷，乾坤圣登极。菊黄迎酒泛，松翠凌霜直。游海难为深，负山徒倦力。
九日报仙家，三秋转岁华。呼鹰下鸟路，戏马出龙沙。簪挂丹萸蘂，杯浮紫菊花。所愿同微物，年年共辟邪。
御气三秋节，登高九曲门。桂筵罗玉俎，菊醴溢芳樽。遵渚归鸿度，承云舞鹤𬸣。微臣滥陪赏，空荷圣明恩。
时和素秋节，宸豫紫机关。鹤似闻琴至，人疑宴镐还。旷望临平野，潺湲俯瞑湾。无因酬大德，空此愧崇班。
洪慈均动植，至德俯深玄。出豫从初地，登高适梵天。白云飞御藻，慧日暖皇编。别有秋原藿，长倾雨露缘。
玉辇移中禁，珠梯览四禅。重阶清汉接，飞窦紫霄悬。缀叶披天藻，吹花散御筵。无因銮跸暇，俱舞鹤林前。
鹦林花塔启，凤辇顺时游。重九昭皇庆，大千扬帝休。耆阇妙法阐，王舍睿文流。至德覃无极，小臣歌讵酬。
扈跸游玄地，陪仙瞰紫微。似迈铢衣劫，将同羽化飞。雕戈秋日丽，宝剑晓霜霏。献觞乘菊序，长愿奉天晖。
净境重阳节，仙游万乘来。插萸登鹫岭，把菊坐蜂台。十地祥云合，三天瑞景开。秋风词更远，窃抃乐康哉。
应节萸房满，初寒菊圃新。龙旗焕辰极，凤驾俨香𬮱。莲井偏宜夏，梅梁更若春。一忻陪雁塔，还似得天身。
九月从时豫，三乘为法开。中霄日天子，半座宝如来。摘果珠盘献，攀萸玉辇回。愿将尘露点，遥奉光明台。
出豫乘金节，飞文焕日宫。萸房开圣酒，杏苑被玄功。塔向三天迥，禅收八解空。叨恩奉兰藉，终愧洽薰风。
飞塔凌霄起，宸游一届焉。金壶新泛菊，宝座即披莲。就日摇香辇，凭云出梵天。祥氛与佳色，相伴杂𬬻烟。
宝地邻丹掖，香台瞰碧云。河山天外出，城阙树中分。睿藻兰英秀，仙杯菊蘂薰。愿将今日乐，长奉圣明君。
九秋霜景净，千门晓望通。仙游光御路，瑞塔迥凌空。菊彩扬尧日，萸香遶舜风。天文丽辰象，窃抃仰层穹。
雪尽铜驼路，花照石崇家。年光开柳色，池影泛云华。赏洽情方远，春归景未赊。欲知多暇日，尊酒渍澄霞。
瑞塔临初地，金舆幸上方。空边有清净，觉处无馨香。雨霁微尘敛，风秋定水凉。兹辰采仙菊，荐寿庆重阳。
主第簪裾出，王畿春照华。山亭一以眺，城阙带烟霞。横堤列锦帐，傍浦驻香车。欢娱属晦节，酩酊未还家。
公门袭汉环，主第称秦玉。池架祥鳣序，山吹鸣凤曲。拂席萝薜垂，回舟芰荷触。平阳妙舞处，日暮清歌续。
锦䋏沙棠舰，罗带石榴裙。绿潭采荷芰，清江日稍曛。鱼鸟争唼喋，花叶相芬氲。不觉芳洲暮，菱歌处处闻。
汉室欢娱盛，魏国文雅遒。许史多暮宿，应陈从夜游。西园䜩公子，北里召王侯。讵似将军猎，空嗟亭尉留。
颍川豪横客，咸阳轻薄儿。田窦方贵幸，赵李新相知。轩盖终朝集，笙竽此夜吹。黄金盈箧笥，白日忽西驰。
春殿猗兰美，仙阶柏树荣。地逢芳节应，时睹圣人生。月满增祥荚，天长发瑞灵。南山遥可献，常愿奉皇明。
地轴楼居远，天台阙路赊。何如游帝宅，即此对仙家。座拂金壶电，池摇玉酒霞。无云秦汉隔，别访武陵花。
尧茨姑射近，汉苑建章连。十五蓂知月，三千桃纪年。鸾歌随凤吹，鹤舞向鹍弦。更觅琼妃伴，来过玉女泉。
宫掖贤才重，山林高尚难。不言辞辇地，更有结庐欢。池栋清温燠，岩窗起沍寒。幽亭有仙桂，圣主万年看。
槎流天上转，茅宇禁中开。河鹊填桥至，山熊避槛来。庭花采菉蓐，岩石步莓苔。愿奉舆图泰，长开锦翰裁。
下嫁戎庭远，和亲汉礼优。笳声出虏塞，箫曲背秦楼。贵主悲黄鹤，征人怨紫骝。皇情眷亿兆，割念俯怀柔。
御跸下都门，军麾出塞垣。长杨跨武骑，细柳接戎轩。睿曲风云动，边威鼓吹喧。坐帷将阃外，俱是报明恩。
涌霄开宝塔，倒影驻仙舆。雁子乘堂处，龙王起藏初。秋风圣主曲，佳气史官书。愿献重阳寿，承欢万岁馀。
日斜漳浦望，风起邺台寒。玉座平生晚，金尊妓吹阑。舞馀依帐泣，歌罢向陵看。萧索松风暮，愁烟入井阑。
汉将留边朔，遥遥岁序深。谁堪牧马思，正是胡笳吟。曲断关山月，声悲雨雪阴。传书问苏武，陵也独何心。
青柳映红颜，黄云蔽紫关。忽闻边使出，枝叶为君攀。舞腰愁欲断，春心望不还。风花滚成雪，罗绮乱斑斑。
征客向轮台，幽闺寂不开。音书秋雁断，机杼夜蛩催。虚幌风吹叶，闲阶露湿苔。自怜愁思影，常共月裴回。
星汉下天孙，车服降殊蕃。匣中词易切，马上曲虚繁。关塞移朱帐，风尘暗锦轩。箫声去日远，万里望河源。
旧许星车转，神京祖帐开。断烟伤别望，零雨送离杯。辞燕依空遶，宾鸿入听哀。分襟与秋气，日夕共悲哉。
弦歌试宰日，城阙赏心违。北谢苍龙去，南随黄鹄飞。夏云海中出，吴山江上微。甿谣岂云远，从此庆缁衣。
征马噪金珂，嫖姚向北河。绿苔行迹少，红粉泪痕多。宝屋粘花絮，银筝覆网罗。别君如昨日，青海雁频过。
望月思氛氲，朱衾懒更熏。春生翡翠帐，花点石榴裙。燕语时惊妾，莺啼转忆君。交河一万里，仍隔数重云。
殊类骄无长，王师示有征。中军才受律，妖寇已亡精。斩虏还遮塞，绥降更筑城。从来攻必克，天策振奇兵。
初岁开韶月，田家喜载阳。晚晴摇水态，迟景荡山光。浦净渔舟远，花飞樵路香。自然成野趣，都使俗情忘。
朱绂临秦望，皇华赴洛桥。文章南渡越，书奏北归朝。树入江云尽，城衔海月遥。秋风将客思，川上晚萧萧。
闻道山阴会，仍为火忌辰。途中甘弃日，江上苦伤春。流水翻催泪，寒灰更伴人。丹心终不改，白发为谁新。
巴东三峡尽，旷望九江开。楚塞云中出，荆门水上来。鱼龙潜啸雨，凫雁动成雷。南国秋风晚，客思几悠哉。
鹦鹉殊姿致，鸾皇得比肩。常寻金殿里，每话玉阶前。贾谊才方达，扬雄老未迁。能言既有地，何惜为闻天。
万里扈封峦，群公遇此欢。幔城连夜静，霜仗满空寒。辇路宵烟合，旌门晓月残。明朝陪圣主，山下礼圆坛。
社金流茂祉，庭玉表奇才。竹似因谈植，兰疑入梦栽。乌将八子去，凤逐九雏来。今夜明珠色，当随满月开。
王家傍绿池，春色正相宜。岂有楼台好，兼看草树奇。石榴天上叶，椰子日南枝。出入千门里，年年乐未移。
半额画双蛾，盈盈烛下歌。玉杯寒意少，金屋夜情多。香艳王分帖，裙娇敕赐罗。平阳莫相妒，唤出不如他。
朱绂临秦望，皇华赴洛桥。文章南渡越，书奏北归朝。树入江云尽，城衔海月遥。秋风将客思，川上晚萧萧。
天子爱贤才，星郎入拜来。明光朝半下，建礼直初回。名带含香发，文随绮幕开。披云自有镜，从此照仙台。
辍史空三署，题舆佐一方。祖筵开霁景，征陌直朝光。水陆风烟隔，秦吴道路长。伫闻敷善政，邦国咏惟康。
朔风吹寒塞，胡沙千万里。阵云出岱山，孤月生海水。决胜方求敌，衔恩本轻死。萧萧牧马鸣，中夜拔剑起。
红树晓莺蹄，春风暖翠闺。雕笼熏绣被，珠履踏金堤。芍药花初吐，菖蒲叶正齐。藁砧当此日，行役向辽西。
主人病且闲，客来情弥适。一酌复一笑，不知日将夕。昨来属欢游，于今尽成昔。努力持所趣，空名定何益。
早知君爱歇，本自无萦妒。谁使恩情深，今来反相误。愁眠罗帐晓，泣坐金闺暮。独有梦中魂，犹言意如故。
君爱本相饶，从来似舞腰。那堪攀玉座，肠断望陵朝。怨著情无主，哀凝曲不调。况临松日暮，悲吹坐萧萧。
正月金闺里，微风绣户间。晓魂怜别梦，春思逼啼颜。遶砌梅堪折，当轩树未攀。岁华庭北上，何日度阳关。
二月韶光好，春风香气多。园中花巧笑，林里鸟能歌。有恨离琴瑟，无情著绮罗。更听春燕语，妾亦不如他。
三月春将尽，空房妾独居。蛾眉愁自结，鬓髪没情梳。□□□□□，□□□□□。□□□□□，□□□□□。
七月坐凉宵，金波满丽谯。容华芳意改，枕席怨情饶。锦字沾愁泪，罗裙缓细腰。不如银汉女，岁岁鹊成桥。
令节颁龙镜，仙辉下凤台。含灵万象入，写照百花开。色与皇明散，光随圣泽来。妍媸冰鉴里，从此愧非才。
飘飖任舟楫，回合傍江津。后浦情犹在，前山赏更新。树深烟幂幂，滩浅石磷磷。川路南行远，淹留惜此辰。
江汛春风势，山楼曙月辉。猿攀紫岩饮，鸟拂清潭飞。古树崩沙岸，新苔覆石矶。津途赏无限，征客𫏐忘归。
至哉含柔德，万物资以生。常顺称厚载，流谦通变盈。圣心事能察，增广陈厥诚。黄祇僾如在，泰折俟咸亨。
江皋闻曙钟，轻栧理还舼。海潮夜约约，川露晨溶溶。始见沙上鸟，犹埋云外峰。故乡杳无际，明发怀朋从。
常经绝脉塞，复见断肠流。送子成今别，令人起昔愁。陇云晴半雨，边草夏先秋。万里长城寄，无贻汉国忧。
兹地五湖邻，艰哉万里人。惊飙翻是托，危浪亦相因。宣室才华子，金闺讽议臣。承明有三人，去去速归轮。
优闲表政清，林薄赏秋成。江上悬晓月，往来亏复盈。天云抗真意，郡阁晦高名。坐啸应无欲，宁辜济物情。
受命谳封疆，逢君牧豫章。于焉审虞芮，复尔共舟航。怅别秋阴尽，怀归客思长。江皋枉离赠，持此慰他乡。
南望缑氏岭，山居共涧阴。东西十数里，缅邈方寸心。云日落广厦，莺花对孤琴。琴中多苦调，凄切谁复寻。
汉主新丰邑，周王尚父师。云符沛童唱，雪应海神期。林变惊春早，山明讶夕迟。况逢温液霈，恩重御裘诗。
天使下西楼，光含万里秋。台前疑挂镜，帘外似悬钩。张尹将眉学，班姬取扇俦。佳期应借问，为报在刀头。
湖岸缆初解，莺啼别离处。遥见舟中人，时时一回顾。坐悲芳岁晚，花落青轩树。春梦随我心，悠扬逐君去。
芸阁朝来雪，飘飖正满空。褰开明月下，校理落花中。色向怀铅白，光因翰简融。能令草玄者，回思入流风。
茂德来征应，流泉入咏歌。含灵符上善，作字表中和。有草恒垂露，无风欲偃波。为看人共水，清白定谁多。
笑笑傍溪花，丛丛逐岸斜。朝开川上日，夜发浦中霞。照灼如临镜，䒠茸胜浣纱。春来武陵道，几树落仙家。
守岁多然烛，通宵莫掩扉。客愁当暗满，春色向明归。玉斗巡初匝，银河落渐微。开正献岁酒，千里间庭闱。
桂檝中流望，空波两畔明。林开扬子驿，山出润州城。海尽边阴静，江寒朔吹生。更闻风叶下，淅沥度秋声。
平阳旧池馆，寂寞使人愁。座卷流黄簟，帘垂白玉钩。庭闲花自落，门闭水空流。追想吹箫处，应随仙鹤游。
夜久闻羌笛，寥寥虚客堂。山空响不散，谿静曲宜长。草木生边气，城池泛夕凉。虚然异风出，髣髴宿平阳。
西别秦关近，东行陕服长。川原馀让畔，歌吹忆遗棠。河水流城下，山云起路傍。更怜栖泊处，池馆绕林篁。
跻险入幽林，翠微含竹殿。泉声无休歇，山色时隐见。潮来杂风雨，梅落成霜霰。一从方外游，顿觉尘心变。
门对青山近，汀牵绿草长。寒深包晚橘，风紧落垂杨。湖畔闻渔唱，天边数雁行。萧然有高士，清思满书堂。
故人嗟此别，相送出烟坰。柳色分官路，荷香入水亭。离歌未尽曲，酌酒共忘形。把手河桥上，孤山日暮青。
指途清谿里，左右唯深林。云蔽望乡处，雨愁为客心。遇人多物役，听鸟时幽音。何必沧浪水，庶兹浣尘襟。
万里𬯎城在，三边虏气衰。沙填孤嶂角，烧断故关碑。马色经寒惨，雕声带晚悲。将军正闲暇，留客换歌辞。
君此卜行日，高堂应梦归。莫将和氏泪，滴著老莱衣。岳雨连河细，田禽出麦飞。到家调膳后，吟好送斜晖。
风流与才思，俱似晋时人。淮月归心促，江花入兴新。云深苍海暮，柳暗白门春。共道官犹小，怜君孝养亲。
故人虽薄宦，往往涉清溪。凿牖对山月，褰裳拂涧霓。游鱼逆水上，宿鸟向风栖。一见桃花发，能令秦汉迷。
寂历青山晚，山行趣不稀。野花成子落，江燕引雏飞。暗草薰苔径，晴杨扫石矶。俗人犹语此，余亦转忘归。
寂历远山意，微冥半空碧。绿萝无冬春，彩云竟朝夕。张子海内奇，久为岩中客。圣君当梦想，安得老松石。
闺妇持刀坐，自怜裁剪新。叶催情缀色，花寄手成春。帖燕留妆户，黏鸡待饷人。擎来问夫婿，何处不如真。
落日弥纶地，公才画省郎。词惊起草笔，坐引护衣香。双阙天河近，千门夕漏长。遥知台上宿，不独有文强。
感梦通玄化，覃恩降紫宸。赐钱开汉府，分帛醉尧人。地隔朝宗庆，亭临卜洛新。行看广云雨，二月次东巡。
彩云惊岁晚，缭绕孤山头。散作五般色，凝为一段愁。影虽沈涧底，形在天际游。风动必飞去，不应长此留。
金殿忝陪贤，琼羞忽降天。鼎罗仙掖里，觞拜琐闱前。院逼青霄路，厨和紫禁烟。酒酣空忭舞，何以荅昌年。
华月当秋满，朝英假兴同。净林新霁入，规院小凉通。碎影行筵里，摇花落酒中。清宵凝爽意，倂此助文雄。
客路青山外，行舟绿水前。潮平两岸阔，风正一帆悬。海日生残夜，江春入旧年。乡书何处达，归雁洛阳边。
虚室有秦筝，筝新月复清。弦多弄委曲，柱促语分明。晓怨凝繁手，春娇入曼声。近来唯此乐，传得美人情。
今岁今宵尽，明年明日催。寒随一夜去，春逐五更来。气色空中改，容颜暗里回。风光人不觉，已著后园梅。
古木卧平沙，摧残岁月赊。有根横水石，无叶拂烟霞。春至苔为叶，冬来雪作花。不逢星汉使，谁辨是灵槎。
一尉东南远，谁知此夜欢。诸侯倾皂盖，仙客整黄冠。染翰灯花满，飞觞云气寒。欣承国士遇，更借美人看。
远客襄阳郡，来过海岸家。樽开柏叶酒，灯发九枝花。妙曲逢卢女，高才得孟嘉。东山行乐意，非是竞繁华。
灵异寻沧海，笙歌访翠微。江鸥迎共狎，云鹤待将飞。琪树尝仙果，琼楼试羽衣。遥知神女问，独怪阮郎归。
无云天欲暮，轻鹢大江清。归路烟中远，回舟月上行。傍潭窥竹暗，出屿见沙明。更值微风起，乘流丝管声。
山绕楼台出，谿通里闬斜。曾为谢客郡，多有逐臣家。海气朝成雨，江天晚作霞。题书报贾谊，此湿似长沙。
土地穷瓯越，风光肇建寅。插桃销瘴疠，移竹近阶墀。半是吴风俗，仍为楚岁时。更逢习凿齿，言在汉川湄。
拙宦从江左，投荒更海边。山将孤屿近，水共恶谿连。地湿梅多雨，潭蒸竹起烟。未应悲晚髪，炎瘴苦华年。
东越相逢地，西亭送别津。风潮看解缆，云海去愁人。乡在桃林岸，山连枫树春。因怀故园意，归与孟家邻。
杜门不欲出，久与世情疏。以此为长策，劝君归旧庐。醉歌田舍酒，笑读古人书。好是一生事，无劳献子虚。
窜谪边穷海，川原近恶谿。有时闻虎啸，无夜不猿啼。地暖花长发，岩高日易低。故乡可忆处，遥指斗牛西。
腊月今知晦，流年此夕除。拾樵供岁火，帖牖作春书。柳觉东风至，花疑小雪馀。忽逢双鲤赠，言是上冰鱼。
湖北雨初晴，湖南山尽见。岩岩石帆影，如得海风便。仙穴茅山峰，彩云时一见。邀君共探此，异箓残几卷。
乡关眇天末，引领怅怀归。羇旅久淫滞，物色屡芳菲。稍觉出意尽，行看蓬鬓稀。如何千里外，伫立霑裳衣。
暝上春山阁，梯云宿半空。轩窗闭潮海，枕席拂烟虹。朱网防栖鸽，纱灯护夕虫。一闻鸡唱晓，已见日曈曈。
胡姬春酒店，弦管夜锵锵。红毾铺新月，貂裘坐薄霜。玉盘初鲙鲤，金鼎正烹羊。上客无劳散，听歌乐世娘。
东南飞鸟处，言是故乡天。江上风花晚，君行定几千。计程频破月，数别屡开年。明岁浔阳水，相思寄采莲。
风流谁代子，虽有旧无双。欢酒言相送，愁弦意不降。落花馥河道，垂杨拂水窗。海潮与春梦，朝夕广陵江。
海岳三峰古，春皇二月寒。绿潭渔子钓，红树美人攀。弱蔓环沙屿，飞花点石关。谿山游未厌，琴酌弄晴湾。
都尉今无事，时清但闭关。夜霜戎马瘦，秋草射堂闲。位以穿杨得，名因折桂还。冯唐真不遇，叹息鬓毛斑。
东海天台山，南方缙云驿。溪澄问人隐，岩险烦登陟。潭壑随星使，轩车绕春色。傥寻琪树人，为报长相忆。
圆潭写流月，晴明涵万象。仙翁何时还，绿水空荡漾。凉哉草木腓，白露沾人衣。犹醉空山里，时闻笙鹤飞。
今日逢初夏，欢游续旧旬。气和先作雨，恩厚别成春。凤吹临清洛，龙舆下紫宸。此中歌在藻，还见跃潜鳞。
岩磴列云旗，吾君访道时。乾行万物睹，日驭六龙迟。望远回天顾，登高动睿词。愿因山作寿，长保会昌期。
洛城三五夜，天子万年春。彩仗移双阙，琼筵会九宾。舞成苍颉字，灯作法王轮。不觉东方日，遥垂御藻新。
玉辇下离宫，琼楼上半空。方巡五年狩，更辟四门聪。井邑观秦野，山河念禹功。停銮留睿作，轩槛起南风。
禁园纡睿览，仙櫂叶时游。洛北风花树，江南彩画舟。芳生兰蕙草，春入凤凰楼。兴尽离宫暮，烟光起夕流。
闻道清明近，春庭向夕阑。行游昼不厌，风物夜宜看。斗柄更初转，梅香暗里残。无劳秉华烛，清月在南端。
台阁升高位，园林隔旧乡。忽闻歌棣萼，还比报琼芳。门向宜春近，郊连御宿长。德星常有会，相望在文昌。
系马清溪树，禅门春气浓。香台花下出，讲坐竹间逢。觉路山童引，经行谷鸟从。更言穷寂灭，回策上南峰。
晚从灵境出，林壑曙云飞。稍觉清溪尽，回瞻画刹微。独园馀兴在，孤櫂宿心违。更忆登攀处，天香满袖归。
刻石记天文，朝推谷子云。箧中缄圣札，岩下揖神君。语别梅初艳，为期草欲薰。往来春不尽，离思莫氛氲。
日落川径寒，离心苦未安。客愁西向尽，乡梦北归难。霜果林中变，秋花水上残。明朝渡江后，云物向南看。
吾宗长作赋，登陆访天台。星使行看入，云仙意转催。饮冰攀璀璨，驱传历莓苔。日暮东郊别，真情去不回。
云雨阳台路，光华驿骑巡。劝农开梦土，恤隐惠荆人。楼迥吟黄鹤，江长望白𬞟。观风布明诏，更是汉南春。
神仙久留滞，清切伫飞翻。忽佐南方牧，何时西掖垣。高车自兰省，便道出荆门。不见河梁别，空销郢路魂。
大名将起魏，良史更逢迁。驿骑朝丹阙，关亭望紫烟。西京春色近，东观物华偏。早赴王正月，挥毫记首年。
昔年叨补衮，边地亦埋轮。官序惭先达，才名畏后人。西戎虽献款，上策耻和亲。早赴前军幕，长清外域尘。
议狱持邦典，临戎假宪威。风从阊阖去，霜入洞庭飞。篁竹迎金鼓，楼船引绣衣。明年拜真月，南斗使星归。
天使出霜台，行人择吏才。传车春色送，离兴夕阳催。驿遶巴江转，关迎剑道开。西南一何幸，前后二龙来。
列位登青琐，还乡复彩衣。共言晨省日，便是昼游归。春水经梁宋，晴山入海沂。莫愁东路远，四牡正𬴂𬴂。
避马台中贵，登车岭外遥。还因贡赋礼，来谒大明朝。地入商山路，乡连渭水桥。承恩返南越，尊酒重相邀。
汉使得张纲，威名摄远方。恩霑柱下史，荣比选曹郎。江带黔中阔，山连峡水长。莫愁炎暑地，秋至有严霜。
公府西岩下，红亭间白云。雪梅初度腊，烟竹稍迎曛。水木涵澄景，帘栊引霁氛。江南归思逼，春雁不堪闻。
星使下仙京，云湖喜昼晴。更从探穴处，还作櫂歌行。丝管荷风入，帘帷竹气清。莫愁归路远，水月夜虚明。
仙穴寻遗迹，轻舟爱水乡。溪流一曲尽，山路九峰长。渔父歌金洞，江妃舞翠房。遥怜葛仙宅，真气共微茫。
香阁东山下，烟花象外幽。悬灯千嶂夕，卷幔五湖秋。画壁馀鸿雁，纱窗宿斗牛。更疑天路近，梦与白云游。
水国南无畔，扁舟北未期。乡情淮上失，归梦郢中疑。木落知寒近，山长见日迟。客行心绪乱，不及洛阳时。
永夕卧烟塘，萧条天一方。秋风淮水落，寒夜楚歌长。宿莽非中土，鲈鱼岂我乡。孤舟行已倦，南越尚茫茫。
孤帆度绿氛，寒浦落红曛。江树朝来出，吴歌夜渐闻。南溟接潮水，北斗近乡云。行役从兹去，归情入雁群。
骤雨昼氤氲，空天望不分。暗山唯觉电，穷海但生云。涉涧猜行潦，缘崖畏宿氛。夜来江月霁，櫂唱此中闻。
夜入丹阳郡，天高气象秋。海隅云汉转，江畔火星流。城郭传金柝，闾阎闭绿洲。客行凡几夜，新月再如钩。
闻唱梅花落，江南春意深。更传千里外，来入越人吟。弱干红妆倚，繁香翠羽寻。庭中自公日，歌舞向芳阴。
梅院重门掩，遥遥歌吹边。庭深人不见，春至曲能传。花落弹棋处，香来荐枕前。使君停五马，行乐此中偏。
客自新亭郡，朝来数物华。传君妓楼好，初落海榴花。露色珠帘映，香风粉壁遮。更宜林下雨，日晚逐行车。
海上移珍木，楼前咏所思。遥闻下车日，正在落花时。旧绿香行盖，新红洒步綦。从来寒不易，终见久逾滋。
海内文章伯，朝端礼乐英。一言兴宝运，三入济群生。命与才相偶，年将位不幷。台星忽已坼，流恸轸皇情。
甲第三重戟，高门四列侯。已成冠盖里，更有凤皇楼。人世方为乐，生涯遽若休。空馀掌纶地，传庆百千秋。
奕叶金章贵，连枝鼎位尊。台庭为凤穴，相府是鸰原。世阅空悲命，泉幽不返魂。惟馀汉臣史，继术赞韦门。
德配程休甫，名高鲁季姜。宠荣苍玉珮，宴梦郁金堂。白日期偕老，幽泉忽悼亡。国风犹在咏，江汉近南阳。
吉日初成晦，方塘遍是春。落花迎二月，芳树历三旬。公子能留客，巫阳好解神。夜还何虑暗，秉烛向城𬮱。
塞北胡霜下，营州索兵救。夜里偷道行，将军马亦瘦。刀光照塞月，阵色明如昼。传闻贼满山，已共前锋鬬。
逢著平乐儿，论交鞍马前。与酤一斗酒，恰用十千钱。后余在关内，作事多迍邅。何肯相救援，徒闻宝剑篇。
红荷楚水曲，彪炳烁晨霞。未得两回摘，秋风吹却花。时芳不待妾，玉珮无处夸。悔不盛年时，嫁与青楼家。
松雨时复滴，寺门清且凉。此心竟谁证，回憩支公床。壁画感灵迹，龛经传异香。独游寄象外，忽忽归南昌。
天子蘂珠宫，楼台碧落通。豫游皆汗漫，斋处即崆峒。云物三光里，君臣一气中。道言何所说，宝历自无穷。
太守仙潢族，含情七夕多。扇风生玉漏，置水写银河。阁下陈书籍，闺中曝绮罗。遥思汉武帝，青鸟几时过。
月暗潮又落，西陵渡暂停。村烟和海雾，舟火乱江星。路转定山遶，塘连范浦横。鸱夷近何去，空山临沧溟。
征戍动经年，含情拂玳筵。花飞织锦处，月落𢭏衣边。灯暗愁孤坐，床空怨独眠。自君辽海去，玉匣闭春弦。
寒仗丹旄引，阴堂白日违。暗灯明象物，画水湿灵衣。羽化淮王去，仙迎太子归。空馀燕衔土，朝夕向陵飞。
温室欢初就，兰交托胜因。共听无漏法，兼濯有为尘。水洁三空性，香沾四大身。清心多善友，颂德慰同人。
挂冠知止足，岂独汉疏贤。入道求真侣，辞恩访列仙。睿文含日月，宸翰动云烟。鹤驾吴乡远，遥遥南斗边。
东幸从人望，西巡顺物回。云收二华出，天转五星来。十月农初罢，三驱礼复开。更看琼岳上，佳气接神台。
一片苍梧意，氤氲生栋梁。下帘山足暗，开户日添光。偏使衣裘润，能令枕簟凉。无心伴行雨，何必梦荆王。
家居五原上，征战是平生。独负山西勇，谁当塞下名。死生辽海战，雨雪蓟门行。诸将封侯尽，论功独不成。
君家御沟上，垂柳夹朱门。列鼎会中贵，鸣珂朝至尊。死生在片议，穷达由一言。须识苦寒士，莫矜狐白温。
经书满腹中，吾识广川翁。年老甘无位，家贫懒发蒙。人归洙泗学，歌盛舞雩风。愿接诸生礼，三年事马融。
高唐几百里，树色接阳台。晚见江山霁，宵闻风雨来。云从三峡起，天向数峰开。灵境信难见，轻舟那可回。
江南冰不闭，山泽气潜通。腊月闻山鸟，寒崖见蛰熊。柳林春半合，荻笋乱无丛。回首金陵岸，依依向北风。
长风起秋色，细雨含落晖。夕鸟向林去，晚帆相逐飞。虫声出乱草，水气薄行衣。一别故乡道，悠悠今始归。
中禁夕沈沈，幽篁别作林。色连鸡树近，影落凤池深。为重凌霜节，能虚应物心。年年承雨露，长对紫庭阴。
两妹日长成，双鬟将及人。已能持宝瑟，自解掩罗巾。念昔别时小，未知疏与亲。今来识离恨，掩泪方殷勤。
小弟更孩幼，归来不相识。同居虽渐惯，见人犹默默。宛作越人言，殊乡甘水食。别此最为难，泪尽有馀忆。
我年一何长，鬓发日已白。俛仰天地间，能为几时客。惆怅故山云，裴回空日夕。何事与时人，东城复南陌。
邑有弦歌宰，翔鸾狎野鸥。眷言华省旧，暂滞海池游。郁岛藏深竹，前谿对舞楼。更闻书即事，云物是新秋。
校文常近日，赐宴忽升天。酒正传杯至，饔人捧案前。玉阶鸣溜水，清阁引归烟。共惜芸香暮，春风几万年。
神女调温液，年年待圣人。试开临水殿，来洗属车尘。暖气随明主，恩波浃近臣。灵威自无极，从此献千春。
圣作西山颂，君其出使年。勒碑悬日月，驱传接云烟。寒尽函关路，春归洛水边。别离能几许，朝暮玉墀前。
郡县分南国，皇华出圣朝。为怜乡櫂近，不道使车遥。旧俗吴三让，遗风汉六条。愿言除疾苦，天子听歌谣。
明月开三峡，花源出五谿。城池青壁里，烟火绿林西。不畏王程促，惟愁仙路迷。巴东下归櫂，莫待夜猿啼。
画得襄阳郡，依然见昔游。岘山思驻马，汉水忆回舟。丹壑常含霁，青林不换秋。图书空咫尺，千里意悠悠。
琴瑟调双凤，和鸣不独飞。正歌春可乐，行泣露先晞。环珮声犹在，房栊梦不归。将军休沐日，谁劝著新衣。
猿鸣三峡里，行客旧霑裳。复道从兹去，思君不暂忘。开襟春叶短，分手夏条长。独有幽庭桂，年年空自芳。
山径入修篁，深林蔽日光。夏云生嶂远，瀑水引溪长。秀迹逢皆胜，清芬坐转凉。回看玉樽夕，归路赏前忘。
莫将铅粉匣，不用镜花光。一去边城路，何情更画妆。影销胡地月，衣尽汉宫香。妾死非关命，都缘怨断肠。
吹角动行人，喧喧行人起。笳悲马嘶乱，争渡金河水。日暮沙漠陲，战声烟尘里。尽系名王颈，归来献天子。
皎洁明星高，苍茫远天曙。槐雾暗不开，城鸦鸣稍去。始闻高阁声，莫辨更衣处。银烛已成行，金门俨驺驭。
篱间犬迎吠，出屋候荆扉。岁晏输井税，山村人夜归。晚田始家食，馀布成我衣。讵肯无公事，烦君问是非。
隔河见桑柘，蔼蔼黎阳川。望望行渐远，孤峰没云烟。故人不可见，河水复悠然。赖有政声远，时闻行路传。
侬家真个去，公定随侬否。著处是莲花，无心变杨柳。松龛藏药裹，石唇安茶臼。气味当共知，那能不携手。
伯舅吏淮泗，卓鲁方喟然。悠哉自不竞，退耕东皋田。条桑腊月下，种杏春风前。酌醴赋归去，共知陶令贤。
送君尽惆怅，复送何人归。几日同携手，一朝先拂衣。东山有茅屋，幸为埽荆扉。当亦谢官去，岂令心事违。
相逢方一笑，相送还成泣。祖帐已伤离，荒城复愁入。天寒远山净，日暮长河急。解缆君已遥，望君犹伫立。
手疏谢明主，腰章为长吏。方从会稽邸，更发汝南骑。按节下松阳，清江响铙吹。露冕见三吴，方知百城贵。
浮生信如寄，薄宦夫何有。来往本无归，别离方此受。柳色蔼春馀，槐阴清夏首。不觉御沟上，衔悲执杯酒。
陌上新离别，苍茫四郊晦。登高不见君，故山复云外。远树蔽行人，长天隐秋塞。心悲宦游子，何处飞征盖。
君子盈天阶，小人甘自免。方随炼金客，林上家绝𪩘。背岭花未开，入云树深浅。清昼犹自眠，山鸟时一啭。
屋上春鸠鸣，村边杏花白。持斧伐远扬，荷锄觇泉脉。归燕识故巢，旧人看新历。临觞忽不御，惆怅远行客。
新晴原野旷，极目无氛垢。郭门临渡头，村树连谿口。白水明田外，碧峰出山后。农月无闲人，倾家事南亩。
泛舟大河里，积水穷天涯。天波忽开拆，郡邑千万家。行复见城市，宛然有桑麻。回瞻旧乡国，淼漫连云霞。
解印归田里，贤哉此丈夫。少年曾任侠，晚节更为儒。遁迹东山下，因家沧海隅。已闻能狎鸟，余欲共乘桴。
宝剑千金装，登君白玉堂。身为平原客，家有邯郸娼。使气公卿坐，论心游侠场。中年不得意，谢病客游梁。
老来懒赋诗，惟有老相随。宿世谬词客，前身应画师。不能舍馀习，偶被世人知。名字本皆是，此心还不知。
君家御沟上，垂柳夹朱门。列鼎会中贵，鸣珂朝至尊。生死在八议，穷达由一言。须识苦寒士，莫矜狐白温。
冬宵寒且永，夜漏宫中发。草白霭繁霜，木衰澄清月。丽服暎颓颜，朱灯照华髪。汉家方尚少，顾影惭朝谒。
我年一何长，鬓髪日已白。俛仰天地间，能为几时客。惆怅故山云，俳徊空日夕。何事与时人，东城复南陌。
两妹日成长，双鬟将及人。已能持宝瑟，自解掩罗巾。念昔别时小，未知疏与亲。今来始离恨，拭泪方殷勤。
小弟更孩幼，归来不相识。同居虽渐惯，见人犹未觅。宛作越人语，殊甘水乡食。别此最为难，泪尽有馀忆。
石窌恩荣重，金吾车骑盛。将朝每赠言，入室还相敬。叠鼓秋城动，悬旌寒日映。不言长不归，环珮犹将听。
侍从有邹枚，琼筵就水开。言陪柏梁宴，新下建章来。对酒山河满，移舟草树回。天文同丽日，驻景惜行杯。
杨子谈经所，淮王载酒过。兴阑啼鸟换，坐久落花多。迳转回银烛，林开散玉珂。严城时未启，前路拥笙歌。
座客香貂满，宫娃绮幔张。涧花轻粉色，山月少灯光。积翠纱窗暗，飞泉绣户凉。还将歌舞出，归路莫愁长。
柳暗百花明，春深五凤城。城乌睥睨晓，宫井辘轳声。方朔金门侍，班姬玉辇迎。仍闻遣方士，东海访蓬瀛。
建礼高秋夜，承明候晓过。九门寒漏彻，万井曙钟多。月迥藏珠斗，云消出绛河。更惭衰朽质，南陌共鸣珂。
寒山转苍翠，秋水日潺湲。倚杖柴门外，临风听暮蝉。渡头馀落日，墟里上孤烟。复值接舆醉，狂歌五柳前。
所思竟何在，怅望深荆门。举世无相识，终身思旧恩。方将与农圃，艺植老丘园。目尽南飞雁，何由寄一言。
寒更传晓箭，清镜览衰颜。隔牖风惊竹，开门雪满山。洒空深巷静，积素广庭闲。借问袁安舍，翛然尚闭关。
云馆接天居，霓裳侍玉除。春池百子外，芳树万年馀。洞有仙人箓，山藏太史书。君恩深汉帝，且莫上空虚。
高楼月似霜，秋夜郁金堂。对坐弹卢女，同看舞凤凰。少儿多送酒，小玉更焚香。结束平阳骑，明朝入建章。
贫居依谷口，乔木带荒村。石路枉回驾，山家谁候门。渔舟胶冻浦，猎火烧寒原。唯有白云外，疏钟闻夜猿。
旧简拂尘看，鸣琴候月弹。桃源迷汉姓，松树有秦官。空谷归人少，青山背日寒。羡君栖隐处，遥望白云端。
公门暇日少，穷巷故人稀。偶值乘篮轝，非关避白衣。不知炊黍谷，谁解埽荆扉。君但倾茶椀，无妨骑马归。
晚年唯好静，万事不关心。自顾无长策，空知返旧林。松风吹解带，山月照弹琴。君问穷通理，渔歌入浦深。
野巾传惠好，兹贶重兼金。嘉此幽栖物，能齐隐吏心。早朝方暂挂，晚沐复来簪。坐觉嚣尘远，思君共入林。
怜君不得意，况复柳条春。为客黄金尽，还家白发新。五湖三亩宅，万里一归人。知尔不能荐，羞称献纳臣。
闻道皇华使，方随皂盖臣。封章通左语，冠冕化文身。树色分扬子，潮声满富春。遥知辨璧吏，恩到泣珠人。
忽解羊头削，聊驰熊首轓。扬舲发夏口，按节向吴门。帆暎丹阳郭，枫攒赤岸村。百村多候吏，露冕一何尊。
宁亲为令子，似舅即贤甥。别路经花县，还乡入锦城。山临青塞断，江向白云平。献赋何时至，明君忆长卿。
单车曾出塞，报国敢邀勋。见逐张征虏，今思霍冠军。沙平连白雪，蓬卷入黄云。慷慨倚长剑，高歌一送君。
握手一相送，心悲安可论。秋风正萧索，客散孟尝门。故驿通槐里，长亭下槿原。征西旧旌节，从此向河源。
先生何处去，王屋访茅君。别妇留丹诀，驱鸡入白云。人间若剩住，天上复离群。当作辽城鹤，仙歌使尔闻。
言从石菌阁，新下穆陵关。独向池阳去，白云留故山。绽衣秋日里，洗钵古松间。一施传心法，唯将戒定还。
草色日向好，桃源人去稀。手持平子赋，目送老莱衣。每候山樱发，时同海燕归。今年寒食酒，应是返柴扉。
宛洛有风尘，君行多苦辛。四愁连汉水，百口寄随人。槐色阴清昼，杨花惹暮春。朝端肯相送，天子绣衣臣。
薄赋归天府，轻徭赖使臣。欢霑赐帛老，恩及卷绡人。去问珠官俗，来经石𧉧春。东南御亭上，莫使有风尘。
送君从此去，转觉故人稀。徒御犹回首，田园方掩扉。出门当旅食，中路授寒衣。江汉风流地，游人何岁归。
已恨亲皆远，谁怜友复稀。君王未西顾，游宦尽东归。塞迥山河净，天长云树微。方同菊花节，相待洛阳扉。
不识阳关路，新从定远侯。黄云断春色，画角起边愁。瀚海经年到，交河出塞流。须令外国使，知饮月氏头。
绝域阳关道，胡沙与塞尘。三春时有雁，万里少行人。苜蓿随天马，葡萄逐汉臣。当令外国惧，不敢觅和亲。
天官动将星，汉上柳条青。万里鸣刁斗，三军出井陉。忘身辞凤阙，报国取龙庭。岂学书生辈，窗间老一经。
遥思葭菼际，寥落楚人行。高鸟长淮水，平芜故郢城。使车听雉乳，县鼓应鸡鸣。若见州从事，无嫌手板迎。
少年何处去，负米上铜梁。借问阿戎父，知为童子郎。鱼笺请诗赋，橦布作衣裳。薏苡扶衰病，归来幸可将。
万壑树参天，千山响杜鹃。山中一夜雨，树杪百重泉。汉女输橦布，巴人讼芋田。文翁翻教授，不敢倚先贤。
五湖千万里，况复五湖西。渔浦南陵郭，人家春谷谿。欲归江淼淼，未到草萋萋。忆想兰陵镇，可宜猿更啼。
万里春应尽，三江雁亦稀。连天汉水广，孤客郢城归。郧国稻苗秀，楚人菰米肥。悬知倚门望，遥识老莱衣。
南国有归舟，荆门溯上流。苍茫葭菼外，云水与昭丘。樯带城乌去，江连暮雨愁。猿声不可听，莫待楚山秋。
褒斜不容幰，之子去何之。鸟道一千里，猿声十二时。官桥祭酒客，山木女郎祠。别后同明月，君应听子规。
铙吹喧京口，风波下洞庭。赭圻将赤岸，击汰复扬舲。日落江湖白，潮来天地青。明珠归合浦，应逐使臣星。
横吹杂繁笳，边风卷塞沙。还闻田司马，更逐李轻车。蒲类成秦地，莎车属汉家。当令犬戎国，朝聘学昆邪。
郊外谁相送，夫君道术亲。书生邹鲁客，才子洛阳人。祖席依寒草，行车起暮尘。山川何寂寞，长望泪沾巾。
南陌去悠悠，东郊不少留。同怀扇枕恋，独念倚门愁。路遶天山雪，家临海树秋。鲁连功未报，且莫蹈沧洲。
杜门不复出，久与世情疏。以此为良策，劝君归旧庐。醉歌田舍酒，笑读古人书。好是一生事，无劳献子虚。
微官易得罪，谪去济川阴。执政方持法，明君照此心。闾阎河润上，井邑海云深。纵有归来日，各愁年鬓侵。
主人能爱客，终日有逢迎。贳得新丰酒，复闻秦女筝。柳条疏客舍，槐叶下秋城。语笑且为乐，吾将达此生。
端居不出户，满目望云山。落日鸟边下，秋原人外闲。遥知远林际，不见此檐间。好客多乘月，应门莫上关。
世上皆如梦，狂来止自歌。问年松树老，有地竹林多。药倩韩康卖，门容尚子过。翻嫌枕席上，无那白云何。
画楼吹笛妓，金椀酒家胡。锦石称贞女，青松学大夫。脱貂贳桂醑，射雁与山厨。闻道高阳会，愚公谷正愚。
岩壑转微迳，云林隐法堂。羽人飞奏乐，天女跪焚香。竹外峰偏曙，藤阴水更凉。欲知禅坐久，行路长春芳。
不知香积寺，数里入云峰。古木无人迳，深山何处钟。泉声咽危石，日色冷青松。薄暮空潭曲，安禅制毒龙。
暮持筇竹杖，相待虎谿头。催客闻山响，归房逐水流。野花丛发好，谷鸟一声幽。夜坐空林寂，松风直似秋。
龙钟一老翁，徐步谒禅宫。欲问义心义，遥知空病空。山河天眼里，世界法身中。莫怪销炎热，能生大地风。
竹径从初地，莲峰出化城。窗中三楚尽，林上九江平。软草承趺坐，长松响梵声。空居法云外，观世得无生。
门前洛阳客，下马拂征衣。不枉故人驾，平生多掩扉。行人返深巷，积雪带馀晖。早岁同袍者，高车何处归。
促织鸣已急，轻衣行向重。寒灯坐高馆，秋雨闻疏钟。白法调狂象，玄言问老龙。何人顾蓬径，空愧求羊踪。
纱帽乌皮几，闲居懒赋诗。门看五柳识，年筭六身知。灵寿君王赐，雕胡弟子炊。空劳酒食馔，持底解人颐。
松菊荒三迳，图书共五车。烹葵邀上客，看竹到贫家。鹊乳先春草，莺啼过落花。自怜黄髪暮，一倍惜年华。
丽日照残春，初晴草木新。床前磨镜客，树下灌园人。五马惊穷巷，双童逐老身。中厨办麤饭，当恕阮家贫。
空山新雨后，天气晚来秋。明月松间照，清泉石上流。竹喧归浣女，莲动下渔舟。随意春芳歇，王孙自可留。
中岁颇好道，晚家南山陲。兴来每独往，胜事空自知。行到水穷处，坐看云起时。偶然值林叟，谈笑无还期。
清川带长薄，车马去闲闲。流水如有意，暮禽相与还。荒城临古渡，落日满秋山。迢递嵩高下，归来且闭关。
谷口疏钟动，渔樵稍欲稀。悠然远山暮，独向白云归。菱蔓弱难定，杨花轻易飞。东皋春草色，惆怅掩柴扉。
幽寻得此地，讵有一人曾。大壑随阶转，群山入户登。庖厨出深竹，印绶隔垂藤。即事辞轩冕，谁云病未能。
寂寞掩柴扉，苍茫对落晖。鹤巢松树遍，人访荜门稀。绿竹含新粉，红莲落故衣。渡头烟火起，处处采菱归。
太乙近天都，连山接海隅。白云回望合，青霭入看无。分野中峰变，阴晴众壑殊。欲投人处宿，隔水问樵夫。
一从归白社，不复到青门。时倚檐前树，远看原上村。青菰临水拔，白鸟向山翻。寂寞于陵子，桔槔方灌园。
宿雨乘轻屐，春寒著弊袍。开畦分白水，间柳发红桃。草际成棋局，林端举桔槔。还持鹿皮几，日暮隐蓬蒿。
屏居淇水上，东野旷无山。日隐桑柘外，河明闾井间。牧童望村去，猎犬随人还。静者亦何事，荆扉乘昼关。
野老才三户，边村少四邻。婆娑依里社，箫鼓赛田神。洒酒浇刍狗，焚香拜木人。女巫纷屡舞，罗袜自生尘。
风劲角弓鸣，将军猎渭城。草枯鹰眼疾，雪尽马蹄轻。忽过新丰市，还归细柳营。回看射雕处，千里暮云平。
好读高僧传，时看辟谷方。鸠形将刻杖，龟壳用支床。柳色春山暎，梨花夕鸟藏。北窗桃李下，闲坐但焚香。
楚塞三湘接，荆门九派通。江流天地外，山色有无中。郡邑浮前浦，波澜动远空。襄阳好风日，留醉与山翁。
秋空自明迥，况复远人间。畅以沙际鹤，兼之云外山。澄波澹将夕，清月皓方闲。此夜任孤櫂，夷犹殊未还。
井邑傅岩上，客亭云雾间。高城眺落日，极浦暎苍山。岸火孤舟宿，渔家夕鸟还。寂寥天地暮，心与广川闲。
逆旅逢佳节，征帆未可前。窗临汴河水，门渡楚人船。鸡犬散墟落，桑榆荫远田。所居人不见，枕席生云烟。
单车欲问边，属国过居延。征蓬出汉塞，归雁入胡天。大漠孤烟直，长河落日圆。萧关逢候吏，都护在燕然。
衔命辞天阙，单车欲问边。征蓬出汉塞，归雁入胡天。大漠孤烟直，长河落日圆。萧关逢候吏，都护在燕然。
新妆可怜色，落日卷罗帷。𬬻气清珍簟，墙阴上玉墀。春虫飞网户，暮雀隐花枝。向晚多愁思，闲窗桃李时。
怜尔解临池，渠爷未学诗。老夫何足似，弊宅倘因之。芦笋穿荷叶，菱花罥雁儿。郗公不易胜，莫著外家欺。
独坐悲双鬓，空堂欲二更。雨中山果落，灯下草虫鸣。白发终难变，黄金不可成。欲知除老病，唯有学无生。
重门朝已启，起坐听车声。要欲闻清佩，方将出户迎。晚钟鸣上苑，疏雨过春城。了自不相顾，临堂空复情。
春树遶宫墙，宫莺啭曙光。忽惊啼暂断，移处弄还长。隐叶栖承露，攀花出未央。游人未应返，为此始思乡。
双燕初命子，五桃新作花。王昌是东舍，宋玉次西家。小小能织绮，时时出浣纱。亲劳使君问，南陌驻香车。
卑栖却得性，每与白云归。徇禄仍怀橘，看山免采薇。暮禽先去马，新月待开扉。霄汉时回首，知音青琐闱。
归鞍白云外，缭绕出前山。今日又明日，自知心不闲。亲劳簪组送，欲趁莺花还。一步一回首，迟迟向近关。
愚谷与谁去，唯将黎子同。非须一处住，不那两心空。宁问春将夏，谁论西复东。不知吾与子，若个是愚公。
吾家愚谷里，此谷本来平。虽则行无迹，还能响应声。不随云色暗，只待日光明。缘底名愚谷，都由愚所成。
借问愚公谷，与君聊一寻。不寻翻到谷，此谷不离心。行处曾无险，看时岂有深。寄言尘世客，何处欲归临。
行行西陌返，驻幰问车公。挟毂双官骑，应门五尺僮。老年如塞北，强起离墙东。为报壶丘子，来人道姓蒙。
古墓成苍岭，幽宫象紫台。星辰七曜隔，河汉九泉开。有海人宁渡，无春雁不回。更闻松韵切，疑是大夫哀。
何悟藏环早，才知拜璧年。翀天王子去，对日圣君怜。树转宫犹出，笳悲马不前。虽蒙绝驰道，京兆别开阡。
兰殿新恩切，椒宫夕临幽。白云随凤管，明月在龙楼。人向青山哭，天临渭水愁。鸡鸣常问膳，今恨玉京留。
骑吹凌霜发，旌旗夹路陈。凯容金节护，册命玉符新。傅母悲香褓，君家拥画轮。射熊今梦帝，秤象问何人。
苍舒留帝宠，子晋有仙才。五岁过人智，三天使鹤催。心悲阳禄馆，目断望思台。若道长安近，何为更不来。
西望昆池阔，东瞻下杜平。山朝豫章馆，树转凤凰城。五校连旗色，千门叠鼓声。金环如有验，还向画堂生。
功德冠群英，弥纶有大名。轩皇用风后，傅说是星精。就第优遗老，来朝诏不名。留侯常辟谷，何苦不长生。
谋猷为相国，翊戴奉宸舆。剑履升前殿，貂蝉托后车。齐侯疏土宇，汉室赖图书。僻处留田宅，仍才十顷馀。
久践中台座，终登上将坛。谁言断车骑，空忆盛衣冠。风日咸阳惨，笳箫渭水寒。无人当便阙，应罢太师官。
天上去西征，云中护北平。生擒白马将，连破黑雕城。忽见刍灵苦，徒闻竹使荣。空留左氏传，谁继卜商名。
返葬金符守，同归石窌妻。卷衣悲画翟，持翣待鸣鸡。容卫都人惨，山川驷马嘶。犹闻陇上客，相对哭征西。
涂刍去国门，秘器出东园。太守留金印，夫人罢锦轩。旌旗转衰木，箫鼓上寒原。坟树应西靡，长思魏阙恩。
锦衣馀翟茀，绣毂罢鱼轩。淑女诗长在，夫人法尚存。凝笳随晓斾，行哭向秋原。归去将何见，谁能返戟门。
女史悲彤管，夫人罢锦轩。卜茔占二室，行哭度千门。秋日光能淡，寒川波自翻。一朝成万古，松柏暗平原。
帝城风日好，况复建平家。玉枕双文簟，金盘五色瓜。山中无鲁酒，松下饭胡麻。莫厌田家苦，归期远复赊。
下阶欲离别，相对映兰丛。含辞未及吐，泪落兰丛中。高堂静秋日，罗衣飘暮风。谁能待明月，回首见床空。
帝城风日好，况复建平家。玉枕双纹簟，金盘五色瓜。山中无鲁酒，松下饭胡麻。莫厌田家苦，归期远复赊。
不远灞陵边，安居向十年。入门穿竹径，留客听山泉。鸟啭深林里，心闲落照前。浮名竟何益，从此愿栖禅。
安禅一室内，左右竹亭幽。有法知不染，无言谁敢酬。鸟飞争向夕，蝉噪已先秋。烦暑自兹适，清凉何所求。
竟陵西塔寺，踪迹尚空虚。不独支公住，曾经陆羽居。草堂荒产蛤，茶井冷生鱼。一汲清泠水，高风味有馀。
行苦神亦秀，泠然谿上松。铜瓶与竹杖，来自祝融峰。常愿入灵岳，藏经访遗踪。南归见长老，且为说心胸。
天子念西疆，咨君去不遑。垂银棘庭印，持斧柏台纲。雪下天山白，泉枯塞草黄。伫闻河陇外，还继海沂康。
东风何时至，已绿湖上山。湖上春已早，田家日不闲。沟塍流水处，耒耜平芜间。薄暮饭牛罢，归来还闭关。
日高鸡犬静，门掩向寒塘。夜竹深茅宇，秋亭冷石床。住山年已远，服药寿偏长。虚弃浮生者，相逢益自伤。
归鞍白云外，缭绕出前山。今日又明日，自知心不闲。亲劳簪组送，欲趁莺花还。一步一回首，迟迟向近关。
一点消未尽，孤月在竹阴。晴光夜转莹，寒气晓仍深。还对读书牖，且关乘兴心。已能依此地，终不傍瑶琴。
西掖承休澣，东隅返故林。来称郯子学，归是越人吟。马上秋郊远，舟中曙海阴。知君怀魏阙，万里独摇心。
轻舟去何疾，已到云林境。起坐鱼鸟间，动摇山水影。岩中响自答，溪里言弥静。事事令人幽，停桡向馀景。
可怜青铜镜，挂在白玉堂。玉堂有美女，娇弄明月光。罗袖拂金鹊，彩屏点红妆。妆罢含情坐，春风桃李香。
君王宠初歇，弃妾长门宫。紫殿青苔满，高楼明月空。夜愁生枕席，春意罢帘栊。泣尽无人问，容华落镜中。
十五嫁王昌，盈盈入画堂。自矜年最少，复倚婿为郎。舞爱前谿绿，歌怜子夜长。闲来鬬百草，度日不成妆。
二月春来半，宫中日渐长。柳垂金屋煖，花发玉楼香。拂匣先临镜，调笙更炙簧。还将歌舞态，只拟奉君王。
巳日帝城春，倾都祓禊晨。停车须傍水，奏乐要惊尘。弱柳障行骑，浮桥拥看人。犹言日尚早，更向九龙津。
闻君为汉将，虏骑罢南侵。出塞清沙漠，还家拜羽林。风霜臣节苦，岁月主恩深。为语西河使，知余报国心。
客从巴水渡，传尔溯行舟。是日风波霁，高堂雨半收。青山满蜀道，绿水向荆州。不作书相问，谁能慰别愁。
客行逢雨霁，歇马上津楼。山势雄三辅，关门扼九州。川从陕路去，河遶华阴流。向晚登临处，风烟万里愁。
梁日东阳守，为楼望越中。绿窗明月在，青史古人空。江静闻山狖，川长数塞鸿。登临白云晚，流恨此遗风。
昨晚南行楚，今朝北溯河。客愁能几日，乡路渐无多。晴景摇津树，春风起棹歌。长淮亦已尽，宁复畏潮波。
北上途未半，南行岁已阑。孤舟下建德，江水入新安。海近山常雨，谿深地早寒。行行泊不可，须及子陵滩。
征马去翩翩，城秋月正圆。单于莫近塞，都护欲临边。汉驿通烟火，胡沙乏井泉。功成须献捷，未必去经年。
前路入郑郊，尚经百馀里。马烦时欲歇，客归程未已。落日桑柘阴，遥村烟火起。西还不遑宿，中夜渡泾水。
君王既巡狩，辇道入秦京。远树低枪垒，孤峰入幔城。寒疏清禁漏，夜警羽林兵。谁念迷方客，长怀魏阙情。
宿雨朝来歇，空山天气清。盘云双鹤下，隔水一蝉鸣。古道黄花落，平芜赤烧生。茂陵虽有病，犹得伴君行。
四年不相见，相见复何为。握手言未毕，却令伤别离。升堂还驻马，酌醴便呼儿。语嘿自相对，安用傍人知。
朝来已握手，宿别更伤心。灞水行人渡，商山驿路深。故情君且足，谪宦我难任。直道皆如此，谁能泪满襟。
常闻积归思，昨夜又兼秋。乡路京华远，王程江水流。吴歌喧两岸，楚客醉孤舟。渐觉潮初上，凄然多暮愁。
吴王承国宠，列第禁城东。连夜征词客，当春试舞童。砌分池水岸，窗度竹林风。更待西园月，金尊乐未终。
西入秦关口，南瞻驿路连。彩云生阙下，松树到祠边。作镇当官道，雄都俯大川。莲峰径上处，仿佛有神仙。
井邑连淮泗，南楼向晚过。望滩沙鹭起，寻岸浴童歌。近海云偏出，兼秋雨更多。明晨拟回棹，乡思恨风波。
别业居幽处，到来生隐心。南山当户牖，沣水映园林。屋覆经冬雪，庭昏未夕阴。寥寥人境外，闲坐听春禽。
失路农为业，移家到汝坟。独愁常废卷，多病久离群。鸟雀垂窗柳，虹霓出涧云。山中无外事，樵唱有时闻。
昼眺伊川曲，岩间霁色明。浅沙平有路，流水漫无声。浴鸟沿波聚，潜鱼触钓惊。更怜春岸绿，幽意满前楹。
路向荣川谷，晴来望尽通。细烟生水上，圆月在舟中。岸势迷行客，秋声乱草虫。旅怀劳自慰，淅淅有凉风。
相知有叔卿，讼简夜弥清。旅泊倦愁卧，堂空闻曙更。风帘摇烛影，秋雨带虫声。归思那堪说，悠悠限洛城。
梅福幽栖处，佳期不忘还。鸟吟当户竹，花绕傍池山。水气侵阶冷，松阴覆座闲。宁知武陵趣，宛在市朝间。
兰若无人到，真僧出复稀。苔侵行道席，云湿坐禅衣。涧鼠缘香案，山蝉噪竹扉。世间长不见，宁止暂忘归。
自得中峰住，深林亦闭关。经秋无客到，入夜有僧还。暗涧泉声小，荒冈树影闲。高窗不可望，星月满空山。
楚山不可极，归路但萧条。海色晴看雨，江声夜听潮。剑留南斗近，书寄北风遥。为报空潭橘，无媒寄洛桥。
才入维扬郡，乡关此路遥。林藏初过雨，风退欲归潮。江火明沙岸，云帆碍浦桥。客衣今日薄，寒气近来饶。
江亭当废国，秋景倍萧骚。夕照明残垒，寒潮涨古濠。就田看鹤大，隔水见僧高。无限前朝事，醒吟易觉劳。
闺女求天女，更阑意未阑。玉庭开粉席，罗袖捧金盘。向月穿针易，临风整线难。不知谁得巧，明旦试相看。
黄云雁门郡，日暮风沙里。千骑黑貂裘，皆称羽林子。金笳吹朔雪，铁马嘶云水。帐下饮蒲萄，平生寸心是。
此别不可道，此心当报谁。春风灞水上，饮马桃花时。误作好文士，只令游宦迟。留书下朝客，我有故山期。
出郭喜见山，东行亦未远。夕阳带归路，霭霭秋稼晚。樵者乘霁归，野夫及星饭。请谢朱轮客，垂竿不复返。
春台临永路，跂足望行子。片片云触峰，离离鸟渡水。丛林远山上，霁景杂花里。不见携手人，下山采绿芷。
少年学骑射，勇冠幷州儿。直爱出身早，边功沙漠垂。戎鞭腰下插，羌笛雪中吹。膂力今应尽，将军犹未知。
澄霁晚流阔，微风吹绿𬞟。鳞鳞远峰见，淡淡平湖春。芳草日堪把，白云心所亲。何时可为乐，梦里东山人。
西楼对金谷，此地古人心。白日落庭内，黄花生涧阴。四邻见疏木，万井度寒砧。石上题诗处，千年留至今。
子月过秦正，寒云覆洛城。嗟君未得志，犹作苦辛行。煖酒嫌衣薄，瞻风候雨晴。春官含笑待，驱马速前程。
夜梦还京北，乡心恨𢭏衣。朝逢入秦使，走马唤君归。驿路清霜下，关门黄叶稀。还家应信宿，看子速如飞。
禅室吐香烬，轻纱笼翠烟。长绳挂青竹，百尺垂红莲。熠爚众星下，玲珑双塔前。含光待明发，此别岂徒然。
可叹芳菲日，分为万里情。阊门折垂柳，御苑听残莺。海戍通闽邑，江航过楚城。客心君莫问，春草是王程。
梅花今正发，失路复何如。旧国云山在，新年风景馀。春饶汉阳梦，日寄武陵书。可即明时老，临川莫羡鱼。
洛阳为此别，携手更何时。不复人间见，祗应海上期。清谿入云木，白首卧茅茨。共惜卢敖去，天边望所思。
寂寞俱不偶，裹粮空入秦。宦途已可识，归卧包山春。旧国指飞鸟，沧波愁旅人。开樽洛水上，怨别柳花新。
城南送归客，举酒对林峦。暄鸟迎风啭，春衣度雨寒。桃花开翠幕，柳色拂金鞍。公子何时至，无令芳草阑。
秦川朝望迥，日出正东峰。远近山河净，逶迤城阙重。秋声万户竹，寒色五陵松。客有归欤叹，凄其霜露浓。
荆扉带郊郭，稼穑满东葘。倚杖寒山暮，鸣梭秋叶时。回云覆阴谷，返景照霜梨。澹泊真吾事，清风别自兹。
石台置香饭，斋后施诸禽。童子亦知善，众生无惧心。苔痕苍晓露，盘势出香林。锡杖或围绕，吾师一念深。
东园长新笋，映日复穿篱。迸出依青嶂，攒生半绿池。色因林向背，行逐地高卑。但恐春将老，青青独尔为。
存殁令名传，青青松柏田。事姑称孝妇，生子继先贤。露湿铭旌重，风吹卤簿前。阴堂从此闭，谁诵女师篇。
自为洛阳客，夫子吾知音。尽义能下士，时人无此心。奈何离居夜，巢鸟悲空林。愁坐至月上，复闻南邻砧。
西坂何缭绕，青林问子家。天寒噪野雀，日晚度城鸦。寂历道傍树，曈昽原上霞。兹情不可说，长恨隐沦赊。
长安渭桥路，行客别时心。献赋温泉毕，无媒魏阙深。黄莺啼就马，白日暗归林。三十名未立，君还惜寸阴。
持衡出帝畿，星指夜郎飞。神女云迎马，荆门雨湿衣。听猿收泪罢，系雁待书稀。蛮貊虽殊俗，知君肝胆微。
越客新安别，秦人旧国情。舟乘晚风便，月带上潮平。花路西施石，云峰句践城。明州报两掾，相忆二毛生。
冠古积荣盛，当时数戟门。旧交丞相子，继世五侯孙。长剑倚天外，短书盈万言。秋风一送别，江上黯消魂。
谪远自安命，三年已忘归。同声愿执手，驿骑到门扉。云是帝乡去，军书谒紫微。曾为金马客，向日泪沾衣。
名公作逐臣，驱马拂行尘。旧国问郧子，劳歌过郢人。一川花送客，二月柳宜春。奉料竹林兴，宽怀此别晨。
开士度人久，空岩花雾深。徒知燕坐处，不见有为心。兰若门对壑，田家路隔林。还言证法性，归去比黄金。
夕到玉京寝，窅冥云汉低。魂交仙室蝶，曙听羽人鸡。滴沥花上露，清泠松下谿。明当访真隐，挥手入无倪。
招提此山顶，下界不相闻。塔影挂清汉，钟声和白云。观空静室掩，行道众香焚。且驻西来驾，人天日未曛。
相逢此溪曲，胜托在烟霞。潭影竹间动，岩阴檐外斜。人言上皇代，犬吠武陵家。借问淹留日，春风满若耶。
香刹夜忘归，松青古殿扉。灯明方丈室，珠系比丘衣。白日传心静，青莲喻法微。天花落不尽，处处鸟衔飞。
仙郎偏好道，凿沼象瀛洲。鱼乐随情性，船行任去留。秦人辨鸡犬，尧日识巢由。归客衡门外，仍怜返景幽。
华阳仙洞口，半岭拂云看。窈窕穿苔壁，差池对石坛。方随地脉转，稍觉水晶寒。未果变金骨，归来兹路难。
羽客北山寻，草堂松径深。养神宗示法，得道不知心。洞户逢双履，寥天有一琴。更登玄圃上，仍种杏成林。
宝坊求往迹，神理驻沿洄。雁塔酬前愿，王身更后来。加持将暝合，朗悟豁然开。两世分明见，馀生复几哉。
墨客锺张侣，材高吴越珍。千门来谒帝，驷马去荣亲。吏邑沿清洛，乡山指白𬞟。归期应不远，当及未央春。
停车渭阳暮，望望入秦京。不见鹓鸾道，如闻歌吹声。乡魂涉江水，客路指蒲城。独有故楼月，今来亭上明。
精思莫知日，意静如空虚。三鸟自来去，九光遥卷舒。新池近天井，玉宇停云车。余亦苦山路，洗心祈道书。
高天风雨散，清气在园林。况我夜初静，当轩鸣绿琴。云开北堂月，庭满南山阴。不见长裾者，空歌游子吟。
暮声杂初雁，夜色涵早秋。独见海中月，照君池上楼。山云拂高栋，天汉入云流。不惜朝光满，其如千里游。
世业江湖侧，郊原休沐处。独言五日归，未道千秋去。乡亭春水绿，昌阁寒光暮。昔为昼锦游，今成逝川路。
归路秦城下，寒云惨平田。故园沧海边，绿柳覆平川。送客异他日，还舟殊昔年。华亭有明月，长向陇头悬。
剑水千人石，荆江万里流。英英有君子，才德满中州。明道俟良佐，惟贤初薄游。生涯一朝尽，寂寞夜台幽。
金堂策令名，仙掖居清位。鸣玉朝双阙，垂缨游两地。朝夕既论思，春秋仍书事。何言鲁声伯，忽下琼珠泪。
令德弃人世，明朝降宠章。起居存有位，著作没为郎。寒水落南浦，月华虚北堂。松门一长想，仿佛见清扬。
冬暮久无乐，西行至长安。故人处东第，清夜多新欢。广庭竹阴静，华池月色寒。知音尽词客，方见交情难。
朝随秋云阴，乃至青松林。花阁空中远，方池岩下深。竹风乱天语，溪响成龙吟。试问真君子，游山非世心。
精庐不住子，自有无生乡。过客知何道，裴回雁子堂。浮云归故岭，落月还西方。日夕虚空里，时时闻异香。
遥山起真宇，西向尽花林。下见宫殿小，上看廊庑深。苑花落池水，天语闻松音。君子又知我，焚香期化心。
江上枫林秋，江中秋水流。清晨惜分袂，秋日尚同舟。落潮洗鱼浦，倾荷枕驿楼。明年菊花熟，洛东泛觞游。
洛城本天邑，洛水即天池。君王既行幸，法子复来仪。虚室香花满，清川杨柳棰。乘闲道归去，远意谁能知。
晋家南作帝，京镇北为关。江水中分地，城楼下带山。金陵事已往，青盖理无还。落日空亭上，愁看龙尾湾。
古木啸寒禽，层城带夕阴。梁园多绿柳，楚岸尽枫林。山际空为险，江流长自深。平生何以恨，天地本无心。
他日曾游魏，魏家馀趾存。可怜宫殿所，但见桑榆繁。此去拜新职，为荣近故园。高阳八才子，况复在君门。
明牧念行子，又言悲解携。初筵方落日，醉止到鸣鸡。过客来自北，大军居在西。兵家如讨逆，敢以庶盘溪。
东城别故人，腊月迟芳辰。不惜孤舟去，其如两地春。花明洛阳苑，水绿小平津。是日不相见，莺声徒自新。
楚国千里远，孰知方寸违。春游欢有客，夕寝赋无衣。江水带冰绿，桃花随雨飞。九歌有深意，捐佩乃言归。
明月挂青天，遥遥如目前。故人游画阁，却望似云边。水宿依渔父，歌声好采莲。采莲江上曲，今夕为君传。
郊外亭皋远，野中岐路分。苑门临渭水，山翠杂春云。秦阁多遗典，吴台访阙文。君王思校理，莫滞清江𣸣。
寒潮信未起，出浦缆孤舟。一夜苦风浪，自然增旅愁。吴山迟海月，楚火照江流。欲有知音者，异乡谁可求。
朝游天苑外，忽见法筵开。山势当空出，云阴满地来。疏钟清月殿，幽梵静花台。日暮香林下，飘飘仙步回。
山中有流水，借问不知名。映地为天色，飞空作雨声。转来深涧满，分出小池平。恬澹无人见，年年长自清。
上士既开天，中朝为得贤。青云方羽翼，画省比神仙。委佩云霄里，含香日月前。君王傥借问，客有上林篇。
皇州月初晓，处处鼓钟喧。树出蓬莱殿，城开阊阖门。近臣朝琐闼，词客向文园。独有三川路，空伤游子魂。
门生故来往，知欲命浮觞。忽奉朝青阁，回车入上阳。落花满春水，疏柳映新塘。是日归来暮，劳君奏雅章。
青阙朝初退，白云遥在天。非关取雷雨，故欲伴神仙。泛滟鹓池曲，飘飖琐闼前。犹多远山意，幸入侍臣篇。
故坛何肃肃，中野自无喧。烈火见陈信，飏言闻永存。房星隐曙色，朔风动寒原。今日歌天马，非关征大宛。
圣主御青春，纶言命使臣。将修风伯祀，更福太平人。帟幕宵联事，坛场晓降神。帝心矜动物，非为属车人。
泊舟伊川右，正见野人归。日暮春山绿，我心清且微。岩声风雨度，水气云霞飞。复有金门客，来参萝薜衣。
白雪宜新舞，清宵召楚妃。娇童携锦荐，侍女整罗衣。花映垂鬟转，香迎步履飞。徐徐敛长袖，双烛送将归。
河桥送客舟，河水正安流。远见轻桡动，遥怜故国游。海禽逢早雁，江月值新秋。一听南津曲，分明散别愁。
二月清江外，遥遥饯故人。南山晴有雪，东陌霁无尘。骑别章台晚，舟行洛水春。知君梁苑去，日见白华新。
洛城春雨霁，相送下江乡。树绿天津道，山明伊水阳。孤舟从此去，客思一何长。直望清波里，唯馀落日光。
越城临渤澥，晋国在河汾。仙绶两乡意，青郊一路分。野棠春未发，田雀暮成群。他日思吴会，尝因西北云。
清洛带芝田，东流入大川。舟轻水复急，别望杳如仙。细草生春岸，明霞散早天。送君唯一曲，当是白华篇。
西方有六国，国国愿来宾。圣主今无外，怀柔遣使臣。大夫开幕府，才子作行人。解剑聊相送，边城二月春。
落日临御沟，送君还北州。树凉征马去，路暝归人愁。吴岳夏云尽，渭河秋水流。东篱摘芳菊，想见竹林游。
柱史回清宪，谪居临汉川。迟君千里驾，方外赏云泉。路断因春水，山深隔暝烟。湘江见游女，寄摘一枝莲。
相送陇山头，东西陇水流。从来心胆盛，今日为君愁。暗雪迷征路，寒云隐戍楼。唯馀旌斾影，相逐去悠悠。
朝看法云散，知有至人还。送客临伊水，行车出故关。天花满南国，精舍在空山。虽复时来去，中心长日闲。
落日吹箫管，清池发櫂歌。船争先后渡，岸激去来波。水叶藏鱼鸟，林花间绮罗。踟蹰仙女处，犹似望天河。
一作云峰别，三看花柳朝。青山隔远路，明月空长霄。鹊浴西江雨，鸡鸣东海潮。此情劳梦寐，况道双林遥。
山中人不见，云去夕阳过。浅濑寒鱼少，丛兰秋蝶多。老年疏世事，幽性乐天和。酒熟思才子，谿头望玉珂。
向晚横吹悲，风动马嘶合。前趋引旗节，千里阵云匝。单于下阴山，砂砾空飒飒。封侯取一战，岂复念闺合。
蝉鸣空桑林，八月萧关道。出塞入塞寒，处处黄芦草。从来幽幷客，皆共尘沙老。莫学游侠儿，矜夸紫骝好。
饮马渡秋水，水寒风似刀。平沙日未没，黯黯见临洮。昔日长城战，咸言意气高。黄尘足今古，白骨乱蓬蒿。
奉诏甘泉宫，总征天下兵。朝廷备礼出，郡国豫郊迎。纷纷几万人，去者无全生。臣愿节宫厩，分以赐边城。
边头何惨惨，已葬霍将军。部曲皆相吊，燕南代北闻。功勋多被黜，兵马亦寻分。更遣黄龙戍，唯当哭塞云。
秋风夜渡河，吹却雁门桑。遥见胡地猎，鞲马宿严霜。五道分兵去，孤军百战场。功多翻下狱，士卒但心伤。
西陵侠少年，送客短长亭。青槐夹两道，白马如流星。闻道羽书急，单于寇井陉。气高轻赴难，谁顾燕山铭。
走马远相寻，西楼下夕阴。结交期一剑，留意赠千金。高阁歌声远，重门柳色深。夜阑须尽饮，莫负百年心。
越女作桂舟，还将桂为楫。湖上水渺漫，清江不可涉。摘取芙蓉花，莫摘芙蓉叶。将归问夫婿，颜色何如妾。
哀哀献玉人，楚国同悲辛。泣尽继以血，何由辨其真。赖承琢磨惠，复使光辉新。犹畏谗口疾，弃之如埃尘。
楚客醉孤舟，越水将引棹。山为两乡别，月带千里貌。羇谴同缯纶，僻幽闻虎豹。桂林寒色在，苦节知所效。
幽娟松筿径，月出寒蝉鸣。散发卧其下，谁知孤隐情。吟时白云合，钓处玄潭清。琼树方杳霭，凤兮保其贞。
皇恩暂迁谪，待罪逢知己。从此武陵溪，孤舟二千里。桃花遗古岸，金涧流春水。谁识马将军，忠贞抱生死。
太清闻海鹤，游子引乡眄。声随羽仪远，势与归云便。青桂春再荣，白云暮来变。迁飞在礼仪，岂复泪如霰。
苍苍竹林暮，吾亦知所投。静坐山斋月，清溪闻远流。西峰下微雨，向晓白云收。遂解尘中组，终南春可游。
日暮西北堂，凉风洗修木。著书在南窗，门馆常肃肃。苔草延古意，视听转幽独。或问余所营，刈黍就寒谷。
怏怏步长道，客行渺无端。郊原欲下雪，天地棱棱寒。当时每酣醉，不觉行路难。今日无酒钱，凄惶向谁叹。
凤皇所宿处，月暎孤桐寒。槁叶零落尽，空柯苍翠残。虚心谁能见，直影非无端。响发调尚苦，清商劳一弹。
孤桐秘虚鸣，朴素传幽真。髣髴弦指外，遂见初古人。意远风雪苦，时来江山春。高宴未终曲，谁能辨经纶。
圣德超千古，皇风扇九围。天回万象出，驾动六龙飞。淑气来黄道，祥云覆紫微。太平多扈从，文物有光辉。
晋水千庐合，汾桥万国从。开唐天业盛，入沛圣恩浓。下辇回三象，题碑任六龙。睿明悬日月，千岁此时逢。
城南虏已合，一夜几重围。自有金笳引，能霑出塞衣。听临关月苦，清入海风微。三奏高楼晓，胡人掩涕归。
萧条郡城闭，旅馆空寒烟。秋月对愁客，山钟摇暮天。新知偶相访，斗酒情依然。一宿阻长会，清风徒满川。
白露伤草木，山风吹夜寒。遥林梦亲友，高兴发云端。郭外秋声急，城边月色残。瑶琴多远思，更为客中弹。
清洛日夜涨，微风引孤舟。离肠便千里，远梦生江楼。楚国橙橘暗，吴门烟雨愁。东南具今古，归望山云秋。
楼头广陵近，九月在南徐。秋色明海县，寒烟生里闾。夜帆归楚客，昨日度江书。为问易名叟，垂纶不见鱼。
筑室在人境，遂得真隐情。春尽草木变，雨来池馆清。琴书全雅道，视听已无生。闭户脱三界，白云自虚盈。
物化同枯木，希夷明月珠。本来生灭尽，何者是虚无。一坐看如故，千龄独向隅。至人非别有，方外不应殊。
欣逢柏梁故，共谒聪公禅。石室无人到，绳床见虎眠。阴崖常抱雪，枯涧为生泉。出处虽云异，同欢在法筵。
中峰青苔壁，一点云生时。岂意石堂里，得逢焦炼师。炉香净琴案，松影闲瑶墀。拜受长年药，翩翻西海期。
霜天起长望，残月生海门。风静夜潮满，城高寒气昏。故人何寂寞，久已乖清言。明发不能寐，徒盈江上尊。
晋阳寒食地，风俗旧来传。雨灭龙蛇火，春生鸿雁天。泣多流水涨，歌发舞云旋。西见之推庙，空为人所怜。
圣代多才俊，陆生何考槃。南山高松树，不合空摧残。九月湖上别，北风秋雨寒。殷勤叹孤凤，早食金琅玕。
泠泠花下琴，君唱渡江吟。天际一帆影，预悬离别心。以言神仙尉，因致瑶华音。回轸抚商调，越溪澄碧林。
江上调玉琴，一弦清一心。泠泠七弦遍，万木澄幽阴。能使江月白，又令江水深。始知梧桐枝，可以徽黄金。
清溪深不测，隐处唯孤云。松际露微月，清光犹为君。茅亭宿花影，药院滋苔纹。余亦谢时去，西山鸾鹤群。
行药至石壁，东风变萌芽。主人门外绿，小隐湖中花。时物堪独往，春帆宜别家。辞君向沧海，烂熳从天涯。
翩翩云中使，来问太原卒。百战苦不归，刀头怨明月。塞云随阵落，寒日傍城没。城下有寡妻，哀哀哭枯骨。
牧马古道傍，道傍多古墓。萧条愁杀人，蝉鸣白杨树。回头望京邑，合沓生尘雾。富贵安可常，归来保贞素。
高楼百馀尺，直上江水平。明月照人苦，开帘弹玉筝。山高猿狖急，天静鸿雁鸣。曲度犹未终，东峰霞半生。
汉宫岂不死，异域伤独没。万里驮黄金，蛾眉为枯骨。回车夜出塞，立马皆不发。共恨丹青人，坟上哭明月。
嫖姚北伐时，深入强千里。战馀落日黄，军败鼓声死。尝闻汉飞将，可夺单于垒。今与山鬼邻，残兵哭辽水。
清晨入古寺，初日照高林。竹迳通幽处，禅房花木深。山光悦鸟性，潭影空人心。万籁此都寂，但馀钟磬音。
单于虽不战，都护事边深。君执幕中秘，能为高士心。海头近初月，碛里多愁阴。西望郭犹子，将分泪满襟。
贤达不相识，偶然交已深。宿帆谒郡佐，怅别依禅林。湘水流入海，楚云千里心。望君杉松夜，山月清猿吟。
琴当秋夜听，况是洞中人。一指指应法，一声声爽神。寒虫临砌急，清吹袅灯频。何必锺期耳，高闲自可亲。
泊舟淮水次，霜降夕流清。夜久潮侵岸，天寒月近城。平沙依雁宿，候馆听鸡鸣。乡国云霄外，谁堪羁旅情。
平湖四无际，此夜泛孤舟。明月异方意，吴歌令客愁。乡园碧云外，兄弟渌江头。万里无归信，伤心看斗牛。
青苔常满路，流水复入林。远与市朝隔，日闻鸡犬深。寥寥丘中想，渺渺湖上心。啸傲转无欲，不知成陆沈。
天净河汉高，夜闲砧杵发。清秋忽如此，离恨应难歇。风乱池上萍，露光竹间月。与君共游处，勿作他乡别。
林卧避残暑，白云长在天。赏心既如此，对酒非徒然。月色遍秋露，竹声兼夜泉。凉风怀袖里，兹意与谁传。
人录尚书事，家临御路傍。凿池通渭水，避暑借明光。印绶妻封邑，轩车子拜郎。宠因宫掖里，势极必先亡。
夜尽梦初惊，纱窗早雾明。晓妆脂粉薄，春服绮罗轻。妾有今朝恨，君无旧日情。愁来理弦管，皆是断肠声。
玳瑁昔称华，玲珑薄绛纱。钩衔门势曲，节乱水纹斜。日弄长飞鸟，风摇不卷花。自当分内外，非是为骄奢。
水势临阶转，峰形对路开。槎从天上得，石是海边来。瑞草分丛种，祥花间色栽。旧传词赋客，唯见有邹枚。
胜境宜长望，迟春好散愁。关连四塞起，河带八川流。复磴承香阁，重岩映彩楼。为临温液近，偏美圣君游。
小园足生事，寻胜日倾壶。莳蔬利于鬻，才青摘已无。四邻依野竹，日夕采其枯。田家心适时，春色遍桑榆。
飞燕倚身轻，争人巧笑名。生君弃妾意，增妾怨君情。日落昭阳壁，秋来长信城。寥寥金殿里，歌吹夜无声。
日暮裁缝歇，深嫌气力微。才能收箧笥，懒起下帘帷。怨坐空然烛，愁眠不解衣。昨来频梦见，夫婿莫应知。
暂得金吾夜，通看火树春。停车傍明月，走马入红尘。妓杂歌偏胜，场移舞更新。应须尽记取，说向不来人。
今岁今宵尽，明年明日催。寒随一夜去，春逐五更来。气色空中改，容颜暗里回。风光人不觉，已著后园梅。
往日长安路，欢游不惜年。为贪卢女曲，用尽沈郎钱。身老方投刺，途穷始著鞭。犹闻有知己，此去不徒然。
山月松筿下，月明山景鲜。聊为高秋酌，复此清夜弦。晤语方获志，栖心亦弥年。尚言兴未逸，更理逍遥篇。
墨客锺张侣，材高吴越珍。千门来谒帝，驷马去荣亲。吏邑沿清洛，乡山指白𬞟。归期应不远，当及未央春。
荒村带返照，落叶乱纷纷。古路无行客，寒山独见君。野桥经雨断，涧水向田分。不为怜同病，何人到白云。
渐老知身累，初寒曝背眠。白云留永日，黄叶减馀年。猿护窗前树，泉浇谷后田。沃洲能共隐，不用道林钱。
石桥人不到，独往更迢迢。乞食山家少，寻钟野路遥。松门风自埽，瀑布雪难消。秋夜闻清梵，馀音逐海潮。
南归犹谪宦，独上子陵滩。江树临洲晚，沙禽对水寒。山开斜照在，石浅乱流难。惆怅梅花发，年年此地看。
陋巷喜阳和，衰颜对酒歌。懒从华发乱，闲任白云多。郡简容垂钓，家贫学弄梭。门前七里濑，早晚子陵过。
乡心新岁切，天畔独潸然。老至居人下，春归在客先。岭猿同旦暮，江柳共风烟。已是长沙傅，从今又几年。
片石羊公后，凄凉江水滨。好辞千古事，堕泪万家人。𫛳集占书久，鸾回刻篆新。不堪相顾恨，文字日生尘。
吹箫江上晚，惆怅别茅君。踏火能飞雪，登刀入白云。晨香长日在，夜磬满山闻。挥手桐溪路，无情水亦分。
盛府南门寄，前程积水中。月明临夏口，山晚望巴东。故节辞江郡，寒笳发渚宫。汉川风景好，遥羡逐羊公。
乱军交白刃，一骑出黄尘。汉节同归阙，江帆共逐臣。猿愁歧路晚，梅作异方春。知己酂侯在，应怜脱粟人。
离别江南北，汀洲叶再黄。路遥云共水，砧迥月如霜。岁俭依仁政，年衰忆故乡。伫看宣室召，汉法倚张纲。
自古悲摇落，谁人奈此何。夜蛬偏傍枕，寒鸟数移柯。向老三年谪，当秋百感多。家贫惟好月，空愧子猷过。
几岁依穷海，颓年惜故阴。剑寒空有气，松老欲无心。玩雪劳相访，看山正独吟。孤舟且莫去，前路水云深。
独过长沙去，谁堪此路愁。秋风散千骑，寒雨泊孤舟。贾谊辞明主，萧何识故侯。汉廷当自召，湘水但空流。
焚香奏仙呗，向夕遍空山。清切兼秋远，威仪对月闲。静分岩响荅，散逐海潮还。幸得风吹去，随人到世间。
扁舟乘兴客，不惮苦寒行。晚暮相依分，江潮欲别情。水声冰下咽，砂路雪中平。旧剑锋铓尽，应嫌赠脱轻。
故居何日下，春草欲芊芊。犹对山中月，谁听石上泉。猿声知后夜，花发见流年。杖锡闲来往，无心到处禅。
宰臣思得度，鸥鸟恋为群。远客回飞锡，空山卧白云。夕阳孤艇去，秋水两溪分。归共临川史，同翻贝叶文。
上方鸣夕磬，林下一僧还。密行传人少，禅心对虎闲。青松临古路，白月满寒山。旧识窗前桂，经霜更待攀。
新安君莫问，此路水云深。江海无行迹，孤舟何处寻。青山空向泪，白月岂知心。纵有馀生在，终伤老病侵。
江海相逢少，东南别处长。独行风袅袅，相去水茫茫。白首辞同舍，青山背故乡。离心与潮信，每日到浔阳。
播迁悲远道，摇落感衰容。今日犹多难，何年更此逢。世交黄叶散，乡路白云重。明发看烟树，唯闻江北钟。
因家汉水曲，相送掩柴扉。故郢生秋草，寒江澹落晖。绿林行客少，赤壁住人稀。独过浔阳去，潮归人不归。
新家浙江上，独泛落潮归。秋水照华发，凉风生褐衣。柴门嘶马少，藜杖拜人稀。惟有陶潜柳，萧条对掩扉。
离群方岁晏，谪宦在天涯。暮雪同行少，寒潮欲上迟。海鸥知吏傲，砂鹤见人衰。只畏生秋草，西归亦未期。
九重宣室召，万里建溪行。事直皇天在，归迟白发生。用材身复起，睹圣眼犹明。离别寒江上，潺湲若有情。
野寺长依止，田家或往还。老农开古地，夕鸟入寒山。书剑身同废，烟霞吏共闲。岂能将白发，扶杖出人间。
故里归成客，新家去未安。诗书满蜗舍，征税及渔竿。火种山田薄，星居海岛寒。怜君不得已，步步别离难。
别离共成怨，衰老更难忘。夜月留同舍，秋风在远乡。朱弦徐向烛，白发强临觞。归献西陵作，谁知此路长。
寒江鸣石濑，归客夜初分。人语空山答，猿声独戍闻。迟来朝及暮，愁去水连云。岁晚心谁在，青山见此君。
岂知偕老重，垂老绝良姻。郗氏诚难负，朱家自愧贫。绽衣留欲故，织锦罢经春。何况蘼芜绿，空山不见人。
鹤书犹未至，那出白云来。旧路经年别，寒潮每日回。家空归海燕，人老发江梅。最忆门前柳，闲居手自栽。
建寅回北斗，看历占春风。律变沧江外，年加白发中。春衣试稚子，寿酒劝衰翁。今日阳和发，荣枯岂不同。
幽居萝薜情，高卧纪纲行。鸟散秋鹰下，人闲春草生。冒风归野寺，收印出山城。今日新安郡，因君水更清。
不识闽中路，遥知别后心。猿声入岭切，鸟道问人深。旅食过夷落，方言会越音。西征开幕府，早晚用陈琳。
番禺万里路，远客片帆过。盛府依横海，荒祠拜伏波。人经秋瘴变，鸟坠火云多。诚惮炎洲里，无如一顾何。
摇落淮南叶，秋风想越吟。皱枚入梁苑，逸少在山阴。老鹤无衰貌，寒松有本心。圣朝难税驾，惆怅白云深。
越州初罢战，江上送归桡。南渡无来客，西陵自落潮。空城垂故柳，旧业废春苗。闾里相逢少，莺花共寂寥。
山栖久不见，林下偶同游。早晚来香积，何人住沃洲。寒禽惊后夜，古木带高秋。却入千峰去，孤云不可留。
却到番禺日，应伤昔所依。炎洲百口住，故国几人归。路识梅花在，家存棣萼稀。独逢回雁去，犹作旧行飞。
君家杨柳渡，来往落帆过。绿竹经寒在，青山欲暮多。薜萝诚可恋，婚嫁复如何。无奈闲门外，渔翁夜夜歌。
洞庭波渺渺，君去吊灵均。几路三湘水，全家万里人。听猿明月夜，看柳故年春。忆想汀洲畔，伤心向白𬞟。
白云幽卧处，不向世人传。闻在千峰里，心知独夜禅。辛勤羞薄禄，依止爱闲田。惆怅王孙草，青青又一年。
万古巴丘戍，平湖此望长。问人何淼淼，愁暮更苍苍。叠浪浮元气，中流没太阳。孤舟有归客，早晚达潇湘。
何事长沙谪，相逢楚水秋。暮帆归夏口，寒雨对巴丘。帝子椒浆奠，骚人木叶愁。惟怜万里外，离别洞庭头。
共悲来夏口，何事更南征。雾露行人少，潇湘春草生。莺啼何处梦，猿啸若为声。风月新年好，悠悠远客情。
少年辞魏阙，白首向沙场。瘦马恋秋草，征人思故乡。暮笳吹寒月，晓甲带胡霜。自到云中郡，于今百战强。
怜君洞庭上，白发向人垂。积雨悲幽独，长江对别离。牛羊归故道，猿鸟聚寒枝。明发遥相望，云山不可知。
流落征南将，曾驱十万师。罢归无旧业，老去恋明时。独立三朝识，轻生一剑知。茫茫汉江上，日暮复何之。
举目伤芜没，何年此战争。归人失旧里，老将守孤城。废戍山烟出，荒田野火行。独怜浉水上，时乱亦能清。
逢君穆陵路，匹马向桑干。楚国苍山古，幽州白日寒。城池百战后，耆旧几家残。处处蓬蒿遍，归人掩泪看。
征途逢浐水，忽似到秦川。借问朝天处，犹看落日边。映沙晴漾漾，出涧夜溅溅。欲寄西归恨，微波不可传。
平芜连古堞，远客此沾衣。高树朝光上，空城秋气归。微明汉水极，摇落楚人稀。但见荒郊外，寒鸦暮暮飞。
尔来多不见，此去又何之。华发同今日，流芳似旧时。洲长春色遍，汉广夕阳迟。岁岁王孙草，空怜无处期。
旧俗欢犹在，怜君恨独深。新年向国泪，今日倚门心。岁去随湘水，春生近桂林。流莺且莫弄，江畔正行吟。
南过三湘去，巴人此路偏。谪居秋瘴里，归处夕阳边。直道天何在，愁容镜亦怜。裁书欲谁诉，无泪可潸然。
摇落暮天迥，青枫霜叶稀。孤城向水闭，独鸟背人飞。渡口月初上，邻家渔未归。乡心正欲绝，何处𢭏寒衣。
上方幽且暮，台殿隐蒙笼。远磬秋山里，清猿古木中。众溪连竹路，诸岭共松风。傥许栖林下，甘成白首翁。
渐入云峰里，愁看驿路闲。乱鸦投落日，疲马向空山。且喜怜非罪，何心恋末班。天南一万里，谁料得生还。
万里猿啼断，孤村客暂依。雁过彭蠡暮，人向宛陵稀。旧路青山在，馀生白首归。渐知行近北，不见鹧鸪飞。
万事依然在，无如岁月何。邑人怜白发，庭树长新柯。故老相逢少，同官不见多。唯馀旧山路，惆怅枉帆过。
却访巴人路，难期国士恩。白云从出岫，黄叶已辞根。大造功何薄，长年气尚冤。空令数行泪，来往落湘沅。
寂寞江亭下，江枫秋气斑。世情何处澹，湘水向人闲。寒渚一孤雁，夕阳千万山。扁舟如落叶，此去未知还。
岁岁逢离别，蹉跎江海滨。宦游成楚老，乡思逐秦人。马首归何日，莺啼又一春。因君报情旧，闲慢欲垂纶。
南地随缘久，东林几岁空。暮山门独掩，春草路难通。作梵连松韵，焚香入桂丛。唯将旧缾钵，却寄白云中。
又过梅岭上，岁岁此枝寒。落日孤舟去，青山万里看。猿声湘水静，草色洞庭宽。已料生涯事，唯应把钓竿。
东林一泉出，复与远公期。石浅寒流处，山空夜落时。梦闲闻细响，虑澹对清漪。动静皆无意，唯应达者知。
彤襜江上远，万里诏书催。独过浔阳去，空怜潮信回。离心秋草绿，挥手暮帆开。想见秦城路，人看五马来。
长沙千载后，春草独萋萋。流水朝将暮，行人东复西。碑苔几字灭，山木万株齐。伫立伤今古，相看惜解携。
不识黔中路，今看遣使臣。猿啼万里客，鸟似五湖人。地远官无法，山深俗岂淳。须令荒徼外，亦解惧埋轮。
古台摇落后，秋日望乡心。野寺人来少，云峰水隔深。夕阳依旧垒，寒磬满空林。惆怅南朝事，长江独至今。
贾生年最少，儒行汉庭闻。拜手卷黄纸，回身谢白云。故关无去客，春草独随君。淼淼长淮水，东西自此分。
旧寺寻遗绪，归心逐去尘。早莺何处客，古木几家人。白发经多难，沧洲欲暮春。临期数行泪，为尔一霑巾。
郊原风日好，百舌弄何频。小妇秦家女，将军天上人。鸦归长郭暮，草映大堤春。客散垂杨下，通桥车马尘。
洛阳征战后，君去问凋残。云月临南至，风霜向北寒。故园经乱久，古木隔林看。谁访江城客，年年守一官。
旧国无家访，临歧亦羡归。途经百战后，客过二陵稀。秋草通征骑，寒城背落晖。行当蒙顾问，吴楚岁频饥。
上国三千里，西还及岁芳。故山经乱在，春日送归长。晓奏趋双阙，秋成报万箱。幸论开济力，已实海陵仓。
方从大夫后，南去会稽行。淼淼沧江外，青青春草生。芸香辞乱事，梅吹听军声。应访王家宅，空怜江水平。
花县弹琴暇，樵风载酒时。山含秋色近，鸟度夕阳迟。出没凫成浪，蒙笼竹亚枝。云峰逐人意，来去解相随。
国用忧钱谷，朝推此任难。即山榆荚变，降雨稻花残。林响朝登岭，江喧夜过滩。遥知骢马色，应待倚门看。
复拜东阳郡，遥驰北阙心。行春五马急，向夜一猿深。山过康郎近，星看婺女临。幸容栖托分，犹恋旧棠阴。
匹马风尘色，千峰旦暮时。遥看落日尽，独向远山迟。故驿花临道，荒村竹映篱。谁怜却回首，步步恋南枝。
烟尘犹满目，歧路易霑衣。逋客多南渡，征鸿自北飞。九江春草绿，千里暮潮归。别后难相访，全家隐钓矶。
漾舟仍载酒，愧尔意相宽。草色南湖绿，松声小署寒。水禽前后起，花屿往来看。已作沧洲调，无心恋一官。
遥忆新安旧，扁舟复却还。浅深看水石，来往逐云山。入县馀花在，过门故柳闲。东征随子去，皆隐薜萝间。
到君幽卧处，为我埽莓苔。花雨晴天落，松风终日来。路经深竹过，门向远山开。岂得长高枕，中朝正用才。
篱落能相近，渔樵偶复同。苔封三径绝，溪向数家通。犬吠寒烟里，鸦鸣夕照中。时因杖藜次，相访竹林东。
双扉碧峰际，遥向夕阳开。飞锡方独往，孤云何事来。寒潭映白月，秋雨上青苔。相送东郊外，羞看骢马回。
何意同根本，开花每后时。应缘去日远，独自发春迟。结实恩难忘，无言恨岂知。年光不可待，空羡向南枝。
陵阳不可见，独往复如何。旧邑云山里，扁舟来去过。鸟声春谷静，草色太湖多。傥宿荆溪夜，相思渔者歌。
多惭恩未报，敢问路何长。万里通秋雁，千峰共夕阳。旧游成远道，此去更违乡。草露深山里，朝朝落客裳。
华省占星动，孤城望日遥。直庐收旧草，行县及新苗。沧海天连水，青山暮与朝。闾阎几家散，应待下车招。
登高复送远，惆怅洞庭秋。风景同前古，云山满上游。苍苍来暮雨，淼淼逐寒流。今日关中事，萧何共尔忧。
昔贤怀一饭，兹事已千秋。古墓樵人识，前朝楚水流。渚𬞟行客荐，山木杜鹃愁。春草茫茫绿，王孙旧此游。
轩辕征战后，江海别离长。远客归何处，平芜满故乡。夕阳帆杳杳，旧里树苍苍。惆怅蓬山下，琼枝不可忘。
往来无尽目，离别要逢春。海内罹多事，天涯见近臣。芳时万里客，乡路独归人。魏阙心常在，随君亦向秦。
朝见及芳菲，恩荣出紫微。晚光临仗奏，春色共西归。楚客移家老，秦人访旧稀。因君乡里去，为埽故园扉。
洞庭秋水阔，南望过衡峰。远客潇湘里，归人何处逢。孤云飞不定，落叶去无踪。莫使沧浪叟，长歌笑尔容。
鄱阳寄家处，自别掩柴扉。故里人何在，沧波孤客稀。湖山春草遍，云木夕阳微。南去逢回雁，应怜相背飞。
苍梧万里路，空见白云来。远国知何在，怜君去未回。桂林无叶落，梅岭自花开。陆贾千年后，谁看朝汉台。
寂寞应千岁，桃花想一枝。路人看古木，江月向空祠。云雨飞何处，山川是旧时。独怜春草色，犹似忆佳期。
萧萧五马动，欲别谢临川。落日芜湖色，空山梅冶烟。江湖通廨舍，楚老拜戈船。风化东南满，行舟来去传。
羁心不自解，有别会霑衣。春草连天积，五陵远客归。十年经转战，几处便芳菲。想见函关路，行人去亦稀。
遥想庐陵郡，还听叔度歌。旧官移上象，新令布中和。看竹经霜少，闻猿带雨多。但愁征拜日，无奈借留何。
杜门成白首，湖上寄生涯。秋草芜三径，寒塘独一家。鸟归村落尽，水向县城斜。自有东篱菊，年年解作花。
春草长河曲，离心共渺然。方收汉家俸，独向汶阳田。鸟雀空城在，榛芜旧路迁。山东征战苦，几处有人烟。
何事一花残，闲庭百草阑。绿滋经雨发，红艳隔林看。竟日馀香在，过时独秀难。共怜芳意晚，秋露未须团。
清川已再涉，疲马共西还。何事行人倦，终年流水闲。孤烟飞广泽，一鸟向空山。愁入云峰里，苍苍闭古关。
星象移何处，旌麾独向东。劝耕沧海畔，听讼白云中。树色双溪合，猿声万岭同。石门康乐住，几里枉帆通。
自从飞锡去，人到沃洲稀。林下期何在，山中春独归。踏花寻旧径，映竹掩空扉。寥落东峰上，犹堪静者依。
手植已芳菲，心伤故径微。往年啼鸟至，今日主人非。满地谁当埽，随风岂复归。空怜旧阴在，门客共霑衣。
闲田北川下，静者去躬耕。万里空江菼，孤舟过郢城。种荷依野水，移柳待山莺。出处安能问，浮云岂有情。
想见孤舟去，无由此路寻。暮帆遥在眼，春色独何心。绿水潇湘阔，青山鄠杜深。谁当北风至，为尔一开襟。
晓日西风转，秋天万里明。湖天一种色，林鸟百般声。霁景浮云满，游丝暎水轻。今朝江上客，凡慰几人情。
星象南宫远，风流上客稀。九重思晓奏，万里见春归。棹发空江响，城孤落日晖。离心与杨柳，临水更依依。
文姬留此曲，千载一知音。不解胡人语，空留楚客心。听随边草动，意入陇云深。何事长江上，萧萧出塞吟。
白首此为渔，青山对结庐。问人寻野笋，留客馈家蔬。古柳依沙发，春苗带雨锄。共怜芳杜色，终日伴闲居。
时艰方用武，儒者任浮沈。摇落秋江暮，怜君巴峡深。丘门多白首，蜀郡满青襟。自解书生咏，愁猿莫夜吟。
自从为楚客，不复扫荆扉。剑共丹诚在，书随白发归。旧游经乱静，后进识君稀。空把相如赋，何人荐礼闱。
闻道军书至，扬鞭不问家。虏云连白草，汉月到黄沙。汗马河源饮，烧羌陇坻遮。翩翩新结束，去逐李轻车。
悠然倚孤棹，却忆卧中林。江草将归远，湘山独往深。白云留不住，渌水去无心。衡岳千峰乱，禅房何处寻。
萧萧江雨暮，客散野亭空。忧国天涯去，思乡岁暮同。到时猿未断，回处水应穷。莫望零陵路，千峰万木中。
新年欲变柳，旧客共霑衣。岁夜犹难尽，乡春又独归。寒灯映虚牖，暮雪掩闲扉。且莫乘船去，平生相访稀。
迟迟立驷马，久客恋潇湘。明日谁同路，新年独到乡。孤烟向驿远，积雪去关长。秦地看春色，南枝不可忘。
月晦逢休澣，年光逐宴移。早莺留客醉，春日为人迟。蓂草全无叶，梅花遍压枝。政闲风景好，莫比岘山时。
伏波初树羽，待尔静川鳞。岭海看飞鸟，天涯问远人。苍梧云里夕，青草嶂中春。遥想文身国，迎舟拜使臣。
长沙积雨晦，深巷绝人幽。润上春衣冷，声连暮角愁。云横全楚地，树暗古湘洲。杳蔼江天外，空堂生百忧。
歌舞怜迟日，旌麾映早春。莺窥陇西将，花对洛阳人。醉罢知何事，恩深忘此身。任他行雨去，归路裛香尘。
萧条方岁晏，牢落对空洲。才出时人右，家贫湘水头。苍山隐暮雪，白鸟没寒流。不是莲花府，冥冥不可求。
郊原春欲暮，桃杏落纷纷。何处随芳草，留家寄白云。听莺情念友，看竹恨无君。长啸高台上，南风冀尔闻。
欲逐楼船将，方安卉服夷。炎洲经瘴远，春水上泷迟。岁贡随重译，年芳遍四时。番禺静无事，空咏饮泉诗。
扬帆向何处，插羽逐征东。夷落人烟迥，王程鸟路通。江流回涧底，山色聚闽中。君去凋残后，应怜百越空。
独归西掖去，难接后尘游。向日三千里，朝天十二楼。路看新柳夕，家对旧山秋。惆怅离心远，沧江空自流。
既有亲人术，还逢试吏年。蓬蒿千里闭，村树几家全。雪覆淮南道，春生颍谷烟。何时当莅政，相府待闻天。
小邑沧洲吏，新年白首翁。一官如远客，万事极飘蓬。柳色孤城里，莺声细雨中。羁心早已乱，何事更春风。
家在横塘曲，那能万里违。门临秋水掩，帆带夕阳飞。傲俗宜纱帽，干时倚布衣。独将湖上月，相逐去还归。
金陵已芜没，函谷复烟尘。犹见南朝月，还随上国人。白云心自远，沧海意相亲。何事须成别，汀洲欲暮春。
回车仍昨日，谪去已秋风。干越知何处，云山只向东。暮天江色里，田鹤稻花中。却见鄱阳吏，犹应旧马骢。
故人西奉使，胡骑正纷纷。旧国无来信，春江独送君。五言凌白雪，六翮向青云。谁念沧州吏，忘机鸥鸟群。
洞庭初下叶，孤客不胜愁。明月天涯夜，青山江上秋。一官成白首，万里寄沧洲。久被浮名系，能无愧海鸥。
惆怅云山暮，闲门独不开。何时飞杖锡，终日闭苍苔。隔岭春犹在，无人燕亦来。谁堪暝投处，空复一猿哀。
时危身赴敌，事往任浮沈。末路三江去，当时百战心。春风吴苑绿，古木剡山深。千里沧波上，孤舟不可寻。
南浮沧海上，万里到吴台。久别长相忆，孤舟何处来。春风催客醉，江月向人开。羡尔无羁束，沙鸥独不猜。
不见君来久，冤深意未传。冶长空得罪，夷甫岂言钱。直道天何在，愁容镜亦怜。因书欲自诉，无泪可潸然。
燃灯传七祖，杖锡为诸侯。来去云无意，东西水自流。青山春满目，白日夜随舟。知到梁园下，苍生赖此游。
何事长门闭，珠帘只自垂。月移深殿早，春向后宫迟。蕙草生闲地，梨花发旧枝。芳菲自恩幸，看著被风吹。
只见山相掩，谁言路尚通。人来千嶂外，犬吠百花中。细草香飘雨，垂杨闲卧风。却寻樵径去，惆怅绿溪东。
江风处处尽，旦暮水空波。摇落行人去，云山向越多。陈蕃悬榻待，谢客枉帆过。相见耶溪路，逶迤入薜萝。
晤语青莲舍，重门闭夕阴。向人寒烛静，带雨夜钟沈。流水从他事，孤云任此心。不能捐斗粟，终日愧瑶琴。
犹是南州吏，江城又一春。隔帘湖上月，对酒眼中人。棘寺初衔命，梅仙已误身。无心羡荣禄，唯待却垂纶。
一路经行处，莓苔见履痕。白云依静渚，春草闭闲门。过雨看松色，随山到水源。溪花与禅意，相对亦忘言。
夜色带春烟，灯花拂更然。残妆添石黛，艳舞落金钿。掩笑频欹扇，迎歌乍动弦。不知巫峡雨，何事海西边。
白云乖始愿，沧海有微波。恋旧争趋府，临危欲负戈。春归花殿暗，秋傍竹房多。耐可机心息，其如羽檄何。
匹马向何处，北游殊未还。寒云带飞雪，日暮雁门关。一路傍汾水，数州看晋山。知君喜初服，秪爱此身闲。
望君烟水阔，挥手泪霑巾。飞鸟没何处，青山空向人。长江一帆远，落日五湖春。谁见汀洲上，相思愁白𬞟。
爱尔文章远，还家印绶荣。退公兼色养，临下带乡情。乔木映官舍，春山宜县城。应怜钓台石，闲却为浮名。
惆怅青春晚，殷勤浊酒垆。后时长剑涩，斜日片帆孤。东阁邀才子，南昌老腐儒。梁国旧相识，谁忆卧江湖。
山阴好云物，此去又春风。越鸟闻花里，曹娥想镜中。小江潮易满，万井水皆通。徒羡扁舟客，微官事不同。
羽檄催归恨，春风醉别颜。能邀五马送，自逐一星还。破竹从军乐，看花听讼闲。遥知用兵处，多在八公山。
不谓衔冤处，而能窥大悲。独栖丛棘下，还见雨花时。地狭青莲小，城高白日迟。幸亲方便力，犹畏毒龙欺。
万里辞三殿，金陵到旧居。文星出西掖，卿月在南徐。故里惊朝服，高堂捧诏书。暂容乘驷马，谁许恋鲈鱼。
春兰方可采，此去叶初齐。函谷莺声里，秦山马首西。庭闱新柏署，门馆旧桃蹊。春色长安道，相随入禁闺。
适贺一枝新，旋惊万里分。礼闱称独步，太学许能文。征马望春草，行人看暮云。遥知倚门处，江树正氛氲。
趋府弟联兄，看君此去荣。春随千里道，河带万家城。绣服棠花映，青袍草色迎。梁园修竹在，持赠结交情。
卧来能几日，春事已依然。不解谢公意，翻令静者便。庭阴残旧雪，柳色带新年。寂寞深村里，唯君相访偏。
西陵潮信满，岛屿入中流。越客依风水，相思南渡头。寒光生极浦，暮雪映沧洲。何事扬帆去，空惊海上鸥。
所思劳日夕，惆怅去西东。禅客知何在，春山到处同。独行残雪里，相见白云中。请近东林寺，穷年事远公。
延陵衰草遍，有路问茅山。鸡犬驱将去，烟霞拟不还。新家彭泽县，旧国穆陵关。处处逃名姓，无名亦是闲。
寒霜白云里，法侣自相携。竹迳通城下，松风隔水西。方同沃洲去，不作武陵迷。髣髴知心处，高峰是会稽。
高僧本姓竺，开士旧名林。一去春山里，千峰不可寻。新年芳草遍，终日白云深。欲徇微官去，悬知讶此心。
游吴还入越，来往任风波。复送王孙去，其如春草何。岸明残雪在，潮满夕阳多。季子杨柳庙，停舟试一过。
辛勤万里道，萧索九秋残。日照闽中夜，天凝海上寒。客程无地远，主意在人安。遥寄登楼作，空知行路难。
未习风波事，初为吴越游。露霑湖色晓，月照海门秋。梅市门何在，兰亭水尚流。西陵待潮处，落日满扁舟。
支公身欲老，长在沃洲多。惠力堪传教，禅心久伏魔。山云随坐夏，江草伴头陀。借问回心后，贤愚去几何。
不向新安去，那知江路长。猿声近庐霍，水色胜潇湘。驿路收残雨，渔家带夕阳。何须愁旅泊，使者有辉光。
九日登高望，苍苍远树低。人烟湖草里，山翠县楼西。霜降鸿声切，秋深客思迷。无劳白衣酒，陶令自相携。
秋草行将暮，登楼客思惊。千家同霁色，一雁报寒声。北望无乡信，东游滞客行。今君佩铜墨，还有越乡情。
不愁寻水远，自爱逐连山。虽在春风里，犹从芳草间。去程何用计，胜事且相关。旅逸同群鸟，悠悠往复还。
多病长无事，开筵暂送君。正愁帆带雨，莫望水连云。客思闲偏极，川程远更分。不须论早晚，惆怅又离群。
白首辞知己，沧洲忆旧居。落潮回野艇，积雪卧官庐。范叔寒犹在，周王岁欲除。春山数亩地，归去带经鉏。
微雨夜来歇，江南春色回。本惊时不住，还恐老相催。人好千场醉，花无百日开。岂堪沧海畔，为客十年来。
三苗馀古地，五稼满秋田。来问周公税，归输汉俸钱。江城寒背日，湓水暮连天。南楚凋残后，疲民赖尔怜。
卖药曾相识，吹萧此复闻。杏花谁是主，桂树独留君。漱玉临丹井，围碁访白云。道经今为写，不虑惜鹅群。
作范宫闱睦，归真道艺超。驭风仙路远，背日帝宫遥。鸾殿空留处，霓裳已罢朝。淮王哀不尽，松柏但萧萧。
宫禁恩长隔，神仙道已分。人间惊早露，天上失朝云。逝水年无限，佳城日易曛。箫声将薤曲，哀断不堪闻。
射飞夸侍猎，行乐爱联镳。荐枕青蛾艳，鸣鞭白马骄。曲房珠翠合，深巷管弦调。日晚春风里，衣香满路飘。
渺渺归何处，沿流附客船。久依鄱水住，频税越人田。偶俗机偏少，安闲性所便。祗应君少惯，又欲寄林泉。
莫恨扁舟去，川途我更遥。东西潮渺渺，离别雨萧萧。流水通春谷，青山过板桥。天涯有来客，迟尔访渔樵。
荒祠古木暗，寂寂此江𣸣。未作湘南雨，知为何处云。苔痕断珠履，草色带罗裙。莫唱迎仙曲，空山不可闻。
苍梧在何处，斑竹自成林。点点留残泪，枝枝寄此心。寒山响易满，秋水影偏深。欲觅樵人路，蒙笼不可寻。
旧日仙成处，荒林客到稀。白云将犬去，芳草任人归。空谷无行径，深山少落晖。桃园几家住，谁为扫荆扉。
云母映溪水，溪流知几春。深藏武陵客，时过洞庭人。白发惭皎镜，清光媚奫沦。寥寥古松下，岁晚挂头巾。
茫茫葭菼外，一望一霑衣。秋水连天阔，涔阳何处归。沙鸥积暮雪，川日动寒晖。楚客来相问，孤舟泊钓矶。
山色无定姿，如烟复如黛。孤峰夕阳后，翠岭秋天外。云起遥蔽亏，江回频向背。不知今远近，到处犹相对。
江枫日摇落，转爱寒潭静。水色淡如空，山光复相映。人闲流更慢，鱼戏波难定。楚客往来多，偏知白鸥性。
秋月照潇湘，月明闻荡桨。石横晚濑急，水落寒沙广。众岭猿啸重，空江人语响。清晖朝复暮，如待扁舟赏。
空传古岸下，曾见蛟龙去。秋水晚沈沈，犹疑在深处。乱声沙上石，倒影云中树。独见一扁舟，樵人往来渡。
月色满轩白，琴声宜夜阑。飗飗青丝上，静听松风寒。古调虽自爱，今人多不弹。向君投此曲，所贵知音难。
四月深涧底，桃花方欲然。宁知地势下，遂使春风偏。此意颇堪惜，无言谁为传。过时君未赏，空媚幽林前。
玄黄一疲马，筋力尽胡尘。骧首北风夕，徘徊鸣向人。谁怜弃置久，欲与驽骀亲。犹恋长城外，青青寒草春。
宝镜凌曙开，含虚净如水。独悬秦台上，万象清光里。岂虑高鉴偏，但防流尘委。不知娉婷色，回照今何似。
龙泉闲古匣，苔藓沦此地。何意久藏锋，翻令世人弃。铁衣今正涩，宝刃犹可试。傥遇拂拭恩，应知剸犀利。
旧井依旧城，寒水深洞彻。下看百馀尺，一镜光不灭。素绠久未垂，清凉尚含洁。岂能无汲引，长讶君恩绝。
亭亭常独立，川上时延颈。秋水寒白毛，夕阳吊孤影。幽姿闲自媚，逸翮思一骋。如有长风吹，青云在俄顷。
向夕灯稍进，空堂弥寂寞。光寒对愁人，时复一花落。但恐明见累，何愁暗难托。恋君秋夜永，无使兰膏薄。
旧国人未归，芳洲草还碧。年年湖上亭，怅望江南客。骢马入关西，白云独何适。相思烟水外，唯有心不隔。
天涯片云去，遥指帝乡忆。惆怅增暮情，潇湘复秋色。扁舟宿何处，落日羡归翼。万里无故人，江鸥不相识。
何事东南客，忘机一钓竿。酒香开瓮老，湖色对门寒。向郭青山送，临池白鸟看。见君能浪迹，予亦厌微官。
上人居此寺，不出三十年。万法元无著，一心唯趣禅。忽纡尘外轸，远访区中缘。及尔不复见，支提犹岌然。
登桥试长望，望极与天平。际海蒹葭色，终朝凫雁声。近山犹髣髴，远水忽微明。更览诸公作，知高题柱名。
孔光尊董贤，胡广惭李固。儒风冠天下，而乃败王度。绛侯与博陆，忠朴受遗顾。求名不考实，文弊反成蠹。
六国韩最弱，末年尤畏秦。郑生为韩计，且欲疲秦人。利物可分社，原情堪灭身。咸阳古城下，万顷稻苗新。
弱体鸳鸯荐，啼妆翡翠衾。鸦鸣秋殿晓，人静禁门深。每忆椒房宠，那堪永巷阴。自惊罗带缓，非复旧来心。
绝塞临光禄，孤营佐贰师。铁衣山月冷，金鼓朔风悲。都护征兵日，将军破虏时。扬鞭玉关道，回首望旌旗。
二纪尚雌伏，徒然忝先进。英英尔众贤，名实郁双振。残春惜将别，清洛行不近。相与爱后时，无令孤逸韵。
桂枝常共擢，茅茨冀同荐。一命何阻修，载驰各川县。壮图悲岁月，明代耻贫贱。回首无津梁，祗令二毛变。
俱飞仍失路，彩服迩清波。地积东南美，朝遗甲乙科。客愁千里别，春色五湖多。明日旧山去，其如相望何。
寥寥远天净，谿路何空蒙。斜光照疏雨，秋气生白虹。云尽山色暝，萧条西北风。故林归宿处，一叶下梧桐。
正位开重屋，凌空出火珠。夜来双月满，曙后一星孤。天净光难灭，云生望欲无。遥知太平代，国宝在名都。
晓霁长风里，劳歌赴远期。云轻归海疾，月满下山迟。旅望因高尽，乡心遇物悲。故林遥不见，况在落花时。
遗庙宿阴阴，孤峰映绿林。步随仙路远，意入道门深。涧水流年月，山云变古今。祗闻风竹里，犹有凤笙音。
閟宫凌紫微，芳草闭闲扉。帝子复何在，王孙游不归。春风鸣玉珮，暮雨拂灵衣。岂但湘江口，能令怀二妃。
春气满林香，春游不可忘。落花吹欲尽，垂柳折还长。桑女淮南曲，金鞍塞北装。行行小垂手，日暮渭川阳。
太空流素月，三五何明明。光耀侵白日，贤愚迷至精。四时更变化，天道有亏盈。常恐今夜没，须臾还复生。
昔时闻远路，谓是等闲行。及到求人地，始知为客情。事将公道背，尘遶马蹄生。傥使长如此，便堪休去程。
深潭与浅滩，万转出新安。人远禽鱼静，山空水木寒。啸起青𬞟末，吟瞩白云端。即事遂幽赏，何必挂儒冠。
岧嶤试一临，虏骑附城阴。不辨风尘色，安知天地心。营开边月近，战苦阵云深。旦夕更楼上，遥闻横笛音。
秦庭初指鹿，群盗满山东。忤意皆诛死，所言谁肯忠。武关犹未启，兵入望夷宫。为祟非泾水，人君道自穷。
崇兰生涧底，香气满幽林。采采欲为赠，何人是同心。日暮徙盈把，裴回忧思深。慨然纫杂佩，重奏丘中琴。
舟人自相报，落日下芳潭。夜火连淮市，春风满客帆。水穷沧海畔，路尽小山南。且喜乡园近，言荣意未甘。
吉日初齐戒，灵巫穆上皇。焚香布瑶席，鸣珮奠椒浆。缓舞花飞满，清歌水去长。回波送神曲，云雨满潇湘。
旄头有精芒，胡骑猎秋草。羽檄南渡河，边庭用兵早。汉家爱征战，宿将今已老。辛苦羽林儿，从戎榆关道。
一身救边速，烽火通蓟门。前军飞鸟断，格鬬尘沙昏。寒日鼓声急，单于夜将奔。当须徇忠义，身死报国恩。
大堤行乐处，车马相驰突。岁岁春草生，踏青二三月。王孙挟珠弹，游女矜罗袜。携手今莫同，江花为谁发。
所思在建业，欲往大江深。日夕望京口，烟波愁我心。心驰茅山洞，目极枫树林。不见少微星，星霜劳夜吟。
秋空明月悬，光彩露霑湿。惊鹊栖未定，飞萤卷帘入。庭槐寒影疏，邻杵夜声急。佳期旷何许，望望空伫立。
吾观鹪鹩赋，君负王佐才。惜无金张援，十上空归来。弃置乡园老，翻飞羽翼摧。故人今在位，歧路莫迟回。
五色怜凤雏，南飞适鹧鸪。楚人不相识，何处求椅梧。去去日千里，茫茫天一隅。安能与斥鷃，决起但枪榆。
朝乘汴河流，夕次谯县界。幸值西风吹，得与故人会。君学梅福隐，余从伯鸾迈。别后能相思，浮云在吴会。
吾观非常者，碌碌在目前。君负鸿鹄志，蹉跎书剑年。一闻边烽动，万里忽争先。余亦赴京国，何当献凯还。
疾风吹征帆，倏尔向空没。千里在俄顷，三江坐超忽。向来共欢娱，日夕成楚越。落羽更分飞，谁能不惊骨。
送君不相见，日暮独愁绪。江上空裴回，天边迷处所。郡邑经樊邓，山河入嵩汝。蒲轮去渐遥，石径徒延伫。
以我越乡客，逢君谪居者。分飞黄鹤楼，流落苍梧野。驿使乘云去，征帆沿溜下。不知从此分，还袂何时把。
归来卧青山，常梦游清都。漆园有傲吏，惠好在招呼。书幌神仙箓，画屏山海图。酌霞复对此，宛似入蓬壶。
石潭傍隈隩，沙岸晓夤缘。试垂竹竿钓，果得槎头鳊。美人骋金错，纤手脍红鲜。因谢陆内史，莼羹何足传。
夕阳度西岭，群壑倏已暝。松月生夜凉，风泉满清听。樵人归欲尽，烟鸟栖初定。之子期宿来，孤琴候萝迳。
落景馀清辉，轻桡弄溪渚。澄明爱水物，临泛何容与。白首垂钓翁，新妆浣纱女。相看似相识，脉脉不得语。
垂钓坐盘石，水清心亦闲。鱼行潭树下，猿挂岛藤间。游女昔解佩，传闻于此山。求之不可得，沿月櫂歌还。
吾与二三子，平生结交深。俱怀鸿鹄志，昔有鹡鸰心。逸气假毫翰，清风在竹林。达是酒中趣，琴上偶然音。
采樵入深山，山深树重叠。桥崩卧槎拥，路险垂藤接。日落伴将稀，山风拂萝衣。长歌负轻策，平野望烟归。
仲尼既云殁，余亦浮于海。昏见斗柄回，方知岁星改。虚舟任所适，垂钓非有待。为问乘槎人，沧洲复谁在。
阮籍推名饮，清风满竹林。半酣下衫袖，拂拭龙唇琴。一杯弹一曲，不觉夕阳沈。予意在山水，闻之谐夙心。
妾有盘龙镜，清光常昼发。自从生尘埃，有若雾中月。愁来试取照，坐叹生白发。寄语边塞人，如何久离别。
帝里重清明，人心自愁思。车声上路合，柳色东城翠。花落草齐生，莺飞蝶双戏。空堂坐相忆，酌茗聊代醉。
迎气当春至，承恩喜雪来。润从河汉下，花逼艳阳开。不睹丰年瑞，焉知燮理才。撒盐如可拟，愿糁和羹梅。
忽示登高作，能宽旅寓情。弦歌既多暇，山水思微清。草得风光动，虹因雨气成。谬承巴里和，非敢应同声。
风吹沙海雪，渐作柳园春。宛转随香骑，轻盈伴玉人。歌疑郢中客，态比洛川神。今日南归楚，双飞似入秦。
楚万重阳日，群公赏䜩来。共乘休沐暇，同醉菊花杯。逸思高秋发，欢情落景催。国人咸寡和，遥愧洛阳才。
八月湖水平，涵虚混太清。气蒸云梦泽，波撼岳阳城。欲济无舟楫，端居耻圣明。坐观垂钓者，空有羡鱼情。
蜀琴久不弄，玉匣细尘生。丝脆弦将断，金徽色尚荣。知音徒自惜，聋俗本相轻。不遇锺期听，谁知鸾凤声。
拂衣何处去，高枕南山南。欲徇五斗禄，其如七不堪。早朝非晚起，束带异抽簪。因向智者说，游鱼思旧潭。
闻君息阴地，东郭柳林间。左右瀍涧水，门庭缑氏山。抱琴来取醉，垂钓坐乘闲。归客莫相待，寻源殊未还。
龙沙豫章北，九日挂帆过。风俗因时见，湖山发兴多。客中谁送酒，櫂里自成歌。歌竟乘流去，滔滔任夕波。
正字芸香阁，幽人竹素园。经过宛如昨，归卧寂无喧。高鸟能择木，羚羊漫触藩。物情今已见，从此愿忘言。
洞庭秋正阔，余欲泛归船。莫辨荆吴地，唯馀水共天。渺弥江树没，合沓海潮连。迟尔为舟楫，相将济巨川。
一丘常欲卧，三径苦无资。北土非吾愿，东林怀我师。黄金然桂尽，壮志逐年衰。日夕凉风至，闻蝉但益悲。
卜洛成周地，浮杯上巳筵。鬬鸡寒食下，走马射堂前。垂柳金堤合，平沙翠幕连。不知王逸少，何处会群贤。
故人荆府掾，尚有柏台威。移职自樊衍，芳声闻帝畿。昔余卧林巷，载酒过柴扉。松菊无时赏，乡园欲懒归。
春堤杨柳发，忆与故人期。草木本无意，荣枯自有时。山阴定远近，江上日相思。不及兰亭会，空吟祓禊诗。
江路经庐阜，松门入虎谿。闻君寻寂乐，清夜宿招提。石镜山精怯，禅枝怖鸽栖。一灯如悟道，为照客心迷。
山暝闻猿愁，沧江急夜流。风鸣两岸叶，月照一孤舟。建德非吾土，维扬忆旧游。还将两行泪，遥寄海西头。
沿溯非便习，风波厌苦辛。忽闻迁谷鸟，来报五陵春。岭北回征帆，巴东问故人。桃源何处是，游子正迷津。
田家春事起，丁壮就东陂。殷殷雷声作，森森雨足垂。海虹晴始见，河柳润初移。予意在耕凿，因君问土宜。
行乏憩予驾，依然见汝坟。洛川方罢雪，嵩嶂有残云。曳曳半空里，明明五色分。聊题一时兴，因寄卢征君。
海上求仙客，三山望几时。焚香宿华顶，裛露采灵芝。屡蹑莓苔滑，将寻汗漫期。倘因松子去，长与世人辞。
犯霜驱晓驾，数里见唐城。旅馆归心逼，荒村客思盈。访人留后信，策蹇赴前程。欲识离魂断，长空听雁声。
弊庐在郭外，素产惟田园。左右林野旷，不闻朝市喧。钓竿垂北涧，樵唱入南轩。书取幽栖事，将寻静者论。
养疾衡檐下，由来浩气真。五行将禁火，十步任寻春。致敬惟桑梓，邀欢即主人。回看后雕色，青翠有松筠。
去国似如昨，倏然经杪秋。岘山不可见，风景令人愁。谁采篱下菊，应闲池上楼。宜城多美酒，归与葛彊游。
朝来登陟处，不似艳阳时。异县殊风物，羁怀多所思。剪花惊岁早，看柳讶春迟。未有南飞雁，裁书欲寄谁。
木落雁南度，北风江上寒。我家襄水上，遥隔楚云端。乡泪客中尽，孤帆天际看。迷津欲有问，平海夕漫漫。
林园虽少事，幽独自多违。向夕开帘坐，庭阴落景微。鸟过烟树宿，萤傍水轩飞。感念同怀子，京华去不归。
上国山河列，贤王邸第开。故人分职去，潘令宠行来。冠盖趋梁苑，江湘失楚材。豫愁轩骑动，宾客散池台。
夕曛山照灭，送客出柴门。惆怅野中别，殷勤岐路言。茂林予偃息，乔木尔飞翻。无使谷风诮，须令友道存。
十五彩衣年，承欢慈母前。孝廉因岁贡，怀橘向秦川。四座推文举，中郎许仲宣。泛舟江上别，谁不仰神仙。
我家南渡头，惯习野人舟。日夕弄清浅，林湍逆上流。山河据形胜，天地生豪酋。君意在利往，知音期自投。
才有幕中士，宁无塞上勋。汉兵将灭虏，王粲始从军。旌斾边庭去，山川地脉分。平生一匕首，感激赠夫君。
闻君驰彩骑，躞蹀指南荆。为结潘杨好，言过鄢郢城。摽梅诗有赠，羔雁礼将行。今夜神仙女，应来感梦情。
寂寂竟何待，朝朝空自归。欲寻芳草去，惜与故人违。当路谁相假，知音世所稀。秪应守索寞，还掩故园扉。
兄弟游吴国，庭闱恋楚关。已多新岁感，更饯白眉还。归泛西江水，离筵北固山。乡园欲有赠，梅柳著先攀。
贵贱平生隔，轩车是日来。青阳一觏止，云路豁然开。祖道衣冠列，分亭驿骑催。方期九日聚，还待二星回。
清旦江天迥，凉风西北吹。白云向吴会，征帆亦相随。想到耶溪日，应探禹穴奇。仙书倘相示，予在此山陲。
水国无边际，舟行共使风。羡君从此去，朝夕见乡中。予亦离家久，南归恨不同。音书若有问，江上会相逢。
男儿一片气，何必五车书。好勇方过我，多才便起予。运筹将入幕，养拙就闲居。正待功名遂，从君继两疏。
桃花春水涨，之子忽乘流。岘首辞蛟浦，江中问鹤楼。赠君青竹杖，送尔白𬞟洲。应是神仙子，相期汗漫游。
公子恋庭闱，劳歌涉海涯。水乘舟檝去，亲望老莱归。斜日催乌鸟，清江照彩衣。平生急难意，遥仰鹡鸰飞。
片玉来夸楚，治中作主人。江山增润色，词赋动阳春。别馆当虚敞，离情任吐伸。因声两京旧，谁念卧漳滨。
楚关望秦国，相去千里馀。州县勤王事，山河转使车。祖筵江上列，离恨别前书。愿及芳年赏，娇莺二月初。
早闻牛渚咏，今见鹡鸰心。羽翼嗟零落，悲鸣别故林。苍梧白云远，烟水洞庭深。万里独飞去，南风迟尔音。
吾道昧所适，驱车还向东。主人开旧馆，留客醉新丰。树绕温泉绿，尘遮晚日红。拂衣从此去，高步蹑华嵩。
何幸遇休明，观光来上京。相逢武陵客，独送豫章行。随牒牵黄绶，离群会墨卿。江南佳丽地，山水旧难名。
南国辛居士，言归旧竹林。未逢调鼎用，徒有济川心。予亦忘机者，田园在汉阴。因君故乡去，遥寄式微吟。
惜尔怀其宝，迷邦倦客游。江山历全楚，河洛越成周。道路疲千里，乡园老一丘。知君命不偶，同病亦同忧。
奉使推能者，勤王不暂闲。观风随按察，乘骑度荆关。送别登何处，开筵旧岘山。征轩明日远，空望郢门间。
导漾自嶓冢，东流为汉川。维桑君有意，解缆我开筵。云雨从兹别，林端意渺然。尺书能不吝，时望鲤鱼传。
西上游江西，临流恨解携。千山叠成嶂，万水泻为溪。石浅流难溯，藤长险易跻。谁怜问津者，岁晏此中迷。
士有不得志，栖栖吴楚间。广陵相遇罢，彭蠡泛舟还。樯出江中树，波连海上山。风帆明日远，何处更追攀。
献策金门去，承欢彩服违。以吾一日长，念尔聚星稀。昏定须温席，寒多未授衣。桂枝如已擢，早逐雁南飞。
白日既云暮，朱颜亦已酡。画堂初点烛，金幌半垂罗。长袖平阳曲，新声子夜歌。从来惯留客，兹夕为谁多。
侧听弦歌宰，文书游夏徒。故园欣赏竹，为邑幸来苏。华省曾联事，仙舟复与俱。欲知临泛久，荷露渐成珠。
邑有弦歌宰，翔鸾狎野鸥。眷言华省旧，暂拂海池游。郁岛藏深竹，前溪对舞楼。更闻书即事，云物是清秋。
甲第开金穴，荣期乐自多。枥嘶支遁马，池养右军鹅。竹引携琴入，花邀载酒过。山公来取醉，时唱接䍠歌。
言避一时暑，池亭五月开。喜逢金马客，同饮玉人杯。舞鹤乘轩至，游鱼拥钓来。座中殊未起，箫管莫相催。
林卧愁春尽，开轩览物华。忽逢青鸟使，邀入赤松家。丹灶初开火，仙桃正落花。童颜若可驻，何惜醉流霞。
瑞雪初盈尺，寒宵始半更。列筵邀酒伴，刻烛限诗成。香炭金炉煖，娇弦玉指清。醉来方欲卧，不觉晓鸡鸣。
世业传珪组，江城佐股肱。高斋征学问，虚薄滥先登。讲论陪诸子，文章得旧朋。士元多赏激，衰病恨无能。
人事有代谢，往来成古今。江山留胜迹，我辈复登临。水落鱼梁浅，天寒梦泽深。羊公碑字在，读罢泪沾襟。
水楼一登眺，半出青林高。帟幕英僚敞，芳筵下客叨。山藏伯禹穴，城压伍胥涛。今日观溟涨，垂纶学钓鳌。
吾友太乙子，餐霞卧赤城。欲寻华顶去，不惮恶谿名。歇马凭云宿，扬帆截海行。高高翠微里，遥见石梁横。
秋入诗人意，巴歌和者稀。泛湖同逸旅，吟会是思归。白简徒推荐，沧洲已拂衣。杳冥云外去，谁不羡鸿飞。
挂席几千里，名山都未逢。泊舟浔阳郭，始见香炉峰。尝读远公传，永怀尘外踪。东林精舍近，日暮但闻钟。
独步人何在，嵩阳有故楼。岁寒问耆旧，行县拥诸候。林莽北弥望，沮漳东会流。客中遇知己，无复越乡忧。
武陵川路狭，前櫂入花林。莫测幽源里，仙家信几深。水回青嶂合，云度绿溪阴。坐听闲猿啸，弥清尘外心。
百里闻雷震，鸣弦暂辍弹。府中连骑出，江上待潮观。照日秋云回，浮天渤澥宽。惊涛来似雪，一坐凛生寒。
主人新邸第，相国旧池台。馆是招贤辟，楼因教舞开。轩车人已散，箫管凤初来。今日龙门下，谁知文举才。
水亭凉气多，闲櫂晚来过。涧影见松竹，潭香闻芰荷。野童扶醉舞，山鸟助酣歌。幽赏未云遍，烟光奈夕何。
故人来自远，邑宰复初临。执手恨为别，同舟无异心。沿洄洲渚趣，演漾弦歌音。谁识躬耕者，年年梁甫吟。
共喜年华好，来游水石间。烟容开远树，春色满幽山。壶酒朋情洽，琴歌野兴闲。莫愁归路暝，招月伴人还。
万山青嶂曲，千骑使君游。神女鸣环佩，仙郎接献酬。遍观云梦野，自爱江城楼。何必东南守，空传沈隐侯。
海亭秋日望，委曲见江山。染翰聊题壁，倾壶一解颜。歌逢彭泽令，归赏故园间。予亦将琴史，栖迟共取闲。
河县柳林边，河桥晚泊船。文叨才子会，官喜故人连。笑语同今夕，轻肥异往年。晨风理归櫂，吴楚各依然。
傲吏非凡吏，名流即道流。隐居不可见，高论莫能酬。水接仙源近，山藏鬼谷幽。再来迷处所，花下问渔舟。
龙象经行处，山腰度石关。屡迷青嶂合，时爱绿萝闲。宴息花林下，高谈竹屿间。寥寥隔尘事，疑是入鸡山。
欣逢柏台友，共谒聪公禅。石室无人到，绳床见虎眠。阴崖常抱雪，枯涧为生泉。出处虽云异，同欢在法筵。
出谷未停午，到家日已曛。回瞻下山路，但见牛羊群。樵子暗相失，草虫寒不闻。衡门犹未掩，伫立望夫君。
夏日茅斋里，无风坐亦凉。竹林深笋穊，藤架引梢长。燕觅巢窠处，蜂来造蜜房。物华皆可玩，花橤四时芳。
释子弥天秀，将军武库才。横行塞北尽，独步汉南来。贝叶传金口，山楼作赋开。因君振嘉藻，江楚气雄哉。
误入桃源里，初怜竹迳深。方知仙子宅，未有世人寻。舞鹤过闲砌，飞猿啸密林。渐通玄妙理，深得坐忘心。
支遁初求道，深公笑买山。何如石岩趣，自入户庭间。苔润春泉满，萝轩夜月闲。能令许玄度，吟卧不知还。
人事一朝尽，荒芜三径休。始闻漳浦卧，奄作岱宗游。池水犹含墨，风云已落秋。今宵泉壑里，何处觅藏舟。
彭泽先生柳，山阴道士鹅。我来从所好，停策汉阴多。重以观鱼乐，因之鼓枻歌。崔徐迹未朽，千载揖清波。
带雪梅初煖，含烟柳尚青。来窥童子偈，得听法王经。会理知无我，观空厌有形。迷心应觉悟，客思未遑宁。
给园支遁隐，虚寂养身和。春晚群木秀，间关黄鸟歌。林栖居士竹，池养右军鹅。炎月北窗下，清风期再过。
义公习禅处，结构依空林。户外一峰秀，阶前群壑深。夕阳连雨足，空翠落庭阴。看取莲花净，应知不染心。
白鹤青岩半，幽人有隐居。阶庭空水石，林壑罢樵渔。岁月青松老，风霜苦竹疏。睹兹怀旧业，回策返吾庐。
精舍买金开，流泉遶砌回。芰荷薰讲席，松柏映香台。法雨晴飞去，天花昼下来。谈玄殊未已，归骑夕阳催。
池上青莲宇，林间白马泉。故人成异物，过客独潸然。既礼新松塔，还寻旧石筵。平生竹如意，犹挂草堂前。
与君园庐并，微尚颇亦同。耕钓方自逸，壶觞趣不空。门无俗士驾，人有上皇风。何处先贤传，惟称庞德公。
弱岁早登龙，今来喜再逢。如何春月柳，犹忆岁寒松。烟火临寒食，笙歌达曙钟。喧喧鬬鸡道，行乐羡朋从。
闻就庞公隐，移居近洞湖。兴来林是竹，归卧谷名愚。挂席樵风便，开轩琴月孤。岁寒何用赏，霜落故园芜。
府僚能枉驾，家酝复新开。落日池上酌，清风松下来。厨人具鸡黍，稚子摘杨梅。谁道山公醉，犹能骑马回。
二月湖水清，家家春鸟鸣。林花扫更落，径草踏还生。酒伴来相命，开尊共解酲。当杯已入手，歌妓莫停声。
我爱陶家趣，园林无俗情。春雷百卉坼，寒食四邻清。伏枕嗟公干，归山羡子平。年年白社客，空滞洛阳城。
故人具鸡黍，邀我至田家。绿树村边合，青山郭外斜。开筵面场圃，把酒话桑麻。待到重阳日，还来就菊花。
山公能饮酒，居士好弹筝。世外交初得，林中契已幷。纳凉风飒至，逃暑日将倾。便就南亭里，馀尊惜解酲。
北阙休上书，南山归敝庐。不才明主弃，多病故人疏。白发催年老，青阳逼岁除。永怀愁不寐，松月夜窗虚。
樵牧南山近，林闾北郭赊。先人留素业，老圃作邻家。不种千株橘，惟资五色瓜。邵平能就我，开径剪蓬麻。
家本洞湖上，岁时归思催。客心徒欲速，江路苦邅回。残冻因风解，新正度腊开。行看武昌柳，髣髴映楼台。
挂席东南望，青山水国遥。舳舻争利涉，来往接风潮。问我今何去，天台访石桥。坐看霞色晓，疑是赤城标。
皇皇三十载，书剑两无成。山水寻吴越，风尘厌洛京。扁舟泛湖海，长揖谢公卿。且乐杯中物，谁论世上名。
已失巴陵雨，犹逢蜀坂泥。天开斜景遍，山出晚云低。馀湿犹霑草，残流尚入溪。今宵有明月，乡思远凄凄。
远游经海峤，返櫂归山阿。日夕见乔木，乡关在伐柯。愁随江路尽，喜入郢门多。左右看桑土，依然即匪他。
日暮马行疾，城荒人住稀。听歌知近楚，投馆忽如归。鲁堰田畴广，章陵气色微。明朝拜嘉庆，须著老莱衣。
他乡逢七夕，旅馆益羇愁。不见穿针妇，空怀故国楼。绪风初减热，新月始临秋。谁忍窥河汉，迢迢问斗牛。
星罗牛渚夕，风退鹢舟迟。浦溆尝同宿，烟波忽间之。榜歌空里失，船火望中疑。明发泛潮海，茫茫何处期。
瘴气晓氛氲，南山复水云。鲲飞今始见，鸟堕旧来闻。地接长沙近，江从汨渚分。贾生曾吊屈，予亦痛斯文。
客舟贪利涉，暗里渡湘川。露气闻芳杜，歌声识采莲。榜人投岸火，渔子宿潭烟。行侣时相问，浔阳何处边。
迢递秦京道，苍茫藏暮天。穷阴连晦朔，积雪满山川。落雁迷沙渚，饥乌集野田。客愁空伫立，不见有人烟。
客行愁落日，乡思重相催。况在他山外，天寒夕鸟来。雪深迷郢路，云暗失阳台。可叹凄惶子，高歌谁为媒。
逆旅相逢处，江村日暮时。众山遥对酒，孤屿共题诗。廨宇邻蛟室，人烟接岛夷。乡园万馀里，失路一相悲。
川暗夕阳尽，孤舟泊岸初。岭猿相叫啸，潭嶂似空虚。就枕灭明烛，扣舷闻夜渔。鸡鸣问何处，人物是秦馀。
桂檝中流望，京江两畔明。林开扬子驿，山出润州城。海尽边阴静，江寒朔吹生。更闻枫叶下，淅沥度秋声。
昨夜斗回北，今朝岁起东。我年已强仕，无禄尚忧农。桑野就耕父，荷锄随牧童。田家占气候，共说此年丰。
初九未成旬，重阳即此晨。登高闻古事，载酒访幽人。落帽恣欢饮，授衣同试新。茱萸正可佩，折取寄情亲。
云海泛瓯闽，风潮泊岛滨。何知岁除夜，得见故乡亲。余是乘槎客，君为失路人。平生复能几，一别十馀春。
畴昔通家好，相知无间然。续明催画烛，守岁接长筵。旧曲梅花唱，新正柏酒传。客行随处乐，不见度年年。
闺夕绮窗闭，佳人罢缝衣。理琴开宝匣，就枕卧重帏。夜久灯花落，薰笼香气微。锦衾重自煖，遮莫晓霜飞。
夫婿久离别，青楼空望归。妆成卷帘坐，愁思懒缝衣。燕子家家入，杨花处处飞。空床难独守，谁为报金徽。
佳人能画眉，妆罢出帘帷。照水空自爱，折花将遗谁。春情多艳逸，春意倍相思。愁心极杨柳，一种乱如丝。
一别隔炎凉，君衣忘短长。裁缝无处等，以意忖情量。畏瘦疑伤窄，防寒更厚装。半啼封裹了，知欲寄谁将。
艳色本倾城，分香更有情。髻鬟垂欲解，眉黛拂能轻。舞学平阳态，歌翻子夜声。春风狭斜道，含笑待逢迎。
少小学书剑，秦吴多岁年。归来一登眺，陵谷尚依然。岂意餐霞客，溘随朝露先。因之问闾里，把臂几人全。
南国无霜霰，连年对物华。青林暗换叶，红橤亦开花。春去无山鸟，秋来见海槎。流芳虽可悦，会自泣长沙。
迢递三巴路，羁危万里身。乱山残雪夜，孤灯异乡人。渐与骨肉远，转于奴仆亲。那堪正飘泊，来日岁华新。
金华牧羊儿，乃是紫烟客。我愿从之游，未去发已白。不知繁华子，扰扰何所迫。昆山采琼蘂，可以炼精魄。
郢客吟白雪，遗响飞青天。徒劳歌此曲，举世谁为传。试为巴人唱，和者乃数千。吞声何足道，叹息空凄然。
北溟有巨鱼，身长数千里。仰喷三山雪，横吞百川水。凭陵随海运，𬊤赫因风起。吾观摩天飞，九万方未已。
孤兰生幽园，众草共芜没。虽照阳春晖，复悲高秋月。飞霜早淅沥，绿艳恐休歇。若无清风吹，香气为谁发。
摇裔双白鸥，鸣飞沧江流。宜与海人狎，岂伊云鹤俦。寄形宿沙月，沿芳戏春洲。吾亦洗心者，忘机从尔游。
八荒驰惊飙，万物尽凋落。浮云蔽颓阳，洪波振大壑。龙凤脱罔罟，飘飖将安托。去去乘白驹，空山咏场藿。
美人出南国，灼灼芙蓉姿。皓齿终不发，芳心空自持。由来紫宫女，共妒青蛾眉。归去潇湘沚，沈吟何足悲。
宋国梧台东，野人得燕石。夸作天下珍，却哂赵王璧。赵璧无缁磷，燕石非贞真。流俗多错误，岂知玉与珉。
青春流惊湍，朱明骤回薄。不忍看秋蓬，飘扬竟何托。光风灭兰蕙，白露洒葵藿。美人不我期，草木日零落。
战国何纷纷，兵戈乱浮云。赵倚两虎鬬，晋为六卿分。奸臣欲窃位，树党自相群。果然田成子，一旦杀齐君。
越客采明珠，提携出南隅。清辉照海月，美价倾皇都。献君君按剑，怀宝空长吁。鱼目复相哂，寸心增烦纡。
羽族禀万化，小大各有依。周周亦何辜，六翮掩不挥。愿衔众禽翼，一向黄河飞。飞者莫我顾，叹息将安归。
我到巫山渚，寻古登阳台。天空彩云灭，地远清风来。神女去已久，襄王安在哉。荒淫竟沦替，樵牧徒悲哀。
五月天山雪，无花祗有寒。笛中闻折柳，春色未曾看。晓战随金鼓，宵眠抱玉鞍。愿将腰下剑，直为斩楼兰。
天兵下北荒，胡马欲南饮。横戈从百战，直为衔恩甚。握雪海上餐，拂沙陇头寝。何当破月氏，然后方高枕。
骏马似风飙，鸣鞭出渭桥。弯弓辞汉月，插羽破天骄。阵解星芒尽，营空海雾消。功成画麟阁，独有霍嫖姚。
塞虏乘秋下，天兵出汉家。将军分虎竹，战士卧龙沙。边月随弓影，胡霜拂剑花。玉关殊未入，少妇莫长嗟。
烽火动沙漠，连照甘泉云。汉皇按剑起，还召李将军。兵气天上合，鼓声陇底闻。横行负勇气，一战净妖氛。
汉水临襄阳，花开大堤暖。佳期大堤下，泪向南云满。春风无复情，吹我梦魂散。不见眼中人，天长音信断。
小小生金屋，盈盈在紫微。山花插宝髻，石竹绣罗衣。每出深宫里，常随步辇归。只愁歌舞散，化作彩云飞。
柳色黄金嫩，梨花白雪香。玉楼巢翡翠，金殿锁鸳鸯。选妓随雕辇，征歌出洞房。宫中谁第一，飞燕在昭阳。
卢橘为秦树，蒲萄出汉宫。烟花宜落日，丝管醉春风。笛奏龙吟水，箫鸣凤下空。君王多乐事，还与万方同。
玉树春归日，金宫乐事多。后庭朝未入，轻辇夜相过。笑出花间语，娇来竹下歌。莫教明月去，留著醉嫦蛾。
绣户香风暖，纱窗曙色新。宫花争笑日，池草暗生春。绿树闻歌鸟，青楼见舞人。昭阳桃李月，罗绮自相亲。
今日明光里，还须结伴游。春风开紫殿，天乐下朱楼。艳舞全知巧，娇歌半欲羞。更怜花月夜，宫女笑藏钩。
寒雪梅中尽，春风柳上归。宫莺娇欲醉，檐燕语还飞。迟日明歌席，新花艳舞衣。晚来移彩仗，行乐泥光辉。
水绿南薰殿，花红北阙楼。莺歌闻太液，凤吹绕瀛洲。素女鸣珠珮，天人弄彩球。今朝风日好，宜入未央游。
李陵没胡沙，苏武还汉家。迢迢五原关，朔雪乱边花。一去隔绝国，思归但长嗟。鸿雁向西北，因书报天涯。
鸟衔野田草，误入枯桑里。客土植危根，逢春犹不死。草木虽无情，因依尚可生。如何同枝叶，各自有枯荣。
融融白玉辉，暎我青蛾眉。宝镜似空水，落花如风吹。出门望帝子，荡漾不可期。安得黄鹤羽，一报佳人知。
垂杨拂绿水，摇艳东风年。花明玉关雪，叶暖金窗烟。美人结长想，对此心凄然。攀条折春色，远寄龙庭前。
青云年少子，挟弹章台左。鞍马四边开，突如流星过。金丸落飞鸟，夜入琼楼卧。夷齐是何人，独守西山饿。
紫骝行且嘶，双翻碧玉蹄。卧流不肯渡，似惜锦障泥。白雪关山远，黄云海戍迷。挥鞭万里去，安得念春闺。
击筑饮美酒，剑歌易水湄。经过燕太子，结托幷州儿。少年负壮气，奋烈自有时。因击鲁句践，争博勿相欺。
尝闻秦帝女，传得凤凰声。是日逢仙子，当时别有情。人吹彩箫去，天借绿云迎。曲在身不返，空馀弄玉名。
从军玉门道，逐虏金微山。笛奏梅花曲，刀开明月环。鼓声鸣海上，兵气拥云间。愿斩单于首，长驱静铁关。
春阳如昨日，碧树鸣黄鹂。芜然蕙草暮，飒尔凉风吹。天秋木叶下，月冷莎鸡悲。坐愁群芳歇，白露凋华滋。
燕支黄叶落，妾望自登台。海上碧云断，单于秋色来。胡兵沙塞合，汉使玉关回。征客无归日，空悲蕙草摧。
秋浦猿夜愁，黄山堪白头。清溪非陇水，翻作断肠流。欲去不得去，薄游成久游。何年是归日，雨泪下孤舟。
玉真之仙人，时往太华峰。清晨鸣天鼓，飙歘腾双龙。弄电不辍手，行云本无踪。几时入少室，王母应相逢。
清溪清我心，水色异诸水。借问新安江，见底何如此。人行明镜中，鸟度屏风里。向晚猩猩啼，空悲远游子。
太古历阳郡，化为洪川在。江山犹郁盘，龙虎秘光彩。蓄泄数千载，风云何霮䨴。特生勤将军，神力百夫倍。
吾爱孟夫子，风流天下闻。红颜弃轩冕，白首卧松云。醉月频中圣，迷花不事君。高山安可仰，徒此揖清芬。
朔雪落吴天，从风渡溟渤。海树成阳春，江沙浩明月。兴从剡溪起，思绕梁园发。寄君郢中歌，曲罢心断绝。
海鸟知天风，窜身鲁门东。临觞不能饮，矫翼思凌空。钟鼓不为乐，烟霜谁与同。归飞未忍去，流泪谢鸳鸿。
闻说金华渡，东连五百滩。全胜若耶好，莫道此行难。猿啸千谿合，松风五月寒。他年一携手，摇艇入新安。
见君乘骢马，知上太山道。此地果摧轮，全身以为宝。我如丰年玉，弃置秋田草。但勖冰壶心，无为叹衰老。
我有吴越曲，无人知此音。姑苏成蔓草，麋鹿空悲吟。未夸观涛作，空郁钓鳌心。举手谢东海，虚行归故林。
汉帝长杨苑，夸胡羽猎归。子云叨侍从，献赋有光辉。激赏摇天笔，承恩赐御衣。逢君奏明主，他日共翻飞。
黄河二尺鲤，本在孟津居。点额不成龙，归来伴凡鱼。故人东海客，一见借吹嘘。风涛傥相见，更欲凌昆墟。
陶令去彭泽，茫然太古心。大音自成曲，但奏无弦琴。钓水路非远，连鳌意何深。终期龙伯国，与尔相招寻。
河东郭有道，于世若浮云。盛德无我位，清光独暎君。耻将鸡并食，长与凤为群。一击九千仞，相期凌紫氛。
陶令辞彭泽，梁鸿入会稽。我寻高士传，君与古人齐。云卧留丹壑，天书降紫泥。不知杨伯起，早晚向关西。
六代帝王国，三吴佳丽城。贤人当重寄，天子借高名。巨海一边静，长江万里清。应须救赵策，未肯弃侯嬴。
陶令日日醉，不知五柳春。素琴本无弦，漉酒用葛巾。清风北窗下，自谓羲皇人。何时到栗里，一见平生亲。
吾爱崔秋浦，宛然陶令风。门前五杨柳，井上二梧桐。山鸟下厅事，檐花落酒中。怀君未忍去，惆怅意无穷。
崔令学陶令，北窗常昼眠。抱琴时弄月，取意任无弦。见客但倾酒，为官不爱钱。东皋春事起，种黍早归田。
河阳花作县，秋浦玉为人。地逐名贤好，风随惠化春。水从天汉落，山逼画屏新。应念金门客，投沙吊楚臣。
昔在九江上，遥望九华峰。天河挂绿水，秀出九芙蓉。我欲一挥手，谁人可相从。君为东道主，于此卧云松。
闻君罢官意，我抱汉川湄。借问久疏索，何如听讼时。天清江月白，心静海鸥知。应念投沙客，空馀吊屈悲。
东平与南平，今古两步兵。素心爱美酒，不是顾专城。谪官桃源去，寻花几处行。秦人如旧识，出户笑相迎。
竹实满秋浦，凤来何苦饥。还同月下鹊，三绕未安枝。夫子即琼树，倾柯拂羽仪。怀君恋明德，归去日相思。
书秃千兔毫，诗裁两牛腰。笔踪起龙虎，舞袖拂云霄。双歌二胡姬，更奏远清朝。举酒挑朔雪，从君不相饶。
北堂千万寿，侍奉有光辉。先同稚子舞，更著老莱衣。因为小儿啼，醉倒月下归。人闻无此乐，此乐世中稀。
白玉一杯酒，绿杨三月时。春风馀几日，两鬓各成丝。秉烛唯须饮，投竿也未迟。如逢渭川猎，犹可帝王师。
何以折相赠，白花青桂枝。月华若夜雪，见此令人思。虽然剡溪兴，不异山阴时。明发怀二子，空吟招隐诗。
红颜悲旧国，青岁歇芳洲。不待金门诏，空持宝剑游。海云迷驿道，江月隐乡楼。复作淮南客，因逢桂树留。
我来竟何事，高卧沙丘城。城边有古树，日夕连秋声。鲁酒不可醉，齐歌空复情。思君若汶水，浩荡寄南征。
晚登高楼望，木落双江清。寒山饶积翠，秀色连州城。目送楚云尽，心悲胡雁声。相思不可见，回首故人情。
南湖秋月白，王宰夜相邀。锦帐郎官醉，罗衣舞女娇。笛声喧沔鄂，歌曲上云霄。别后空愁我，相思一水遥。
汉阳江上柳，望客引东枝。树树花如雪，纷纷乱若丝。春风传我意，草木别前知。寄谢弦歌宰，西来定未迟。
汉水波浪远，巫山云雨飞。东风吹客梦，西落此中时。觉后思白帝，佳人与我违。瞿塘饶贾客，音信莫令稀。
尔佐宣州郡，守官清且闲。常夸云月好，邀我敬亭山。五落洞庭叶，三江游未还。相思不可见，叹息损朱颜。
三山怀谢朓，水澹望长安。芜没河阳县，秋江正北看。卢龙霜气冷，𫛛鹊月光寒。耿耿忆琼树，天涯寄一懽。
淮王爱八公，携手绿云中。小子忝枝叶，亦攀丹桂丛。谬以词赋重，而将枚马同。何日背淮水，东之观土风。
英明庐江守，声誉广平籍。洒扫黄金台，招邀青云客。客曾与天通，出入清禁中。襄王怜宋玉，愿入兰台宫。
吾多张公子，别酌酣高堂。听歌舞银烛，把酒轻罗裳。横笛弄秋月，琵琶弹陌桑。龙泉解锦带，为尔倾千觞。
玉瓶沽美酒，数里送君还。系马垂杨下，衔杯大道间。天边看渌水，海上见青山。兴罢各分袂，何须醉别颜。
借问剡中道，东南指越乡。舟从广陵去，水入会稽长。竹色溪下绿，荷花镜里香。辞君向天姥，拂石卧秋霜。
驿亭三杨树，正当白下门。吴烟暝长条，汉水啮古根。向来送行处，回首阻笑言。别后若见之，为余一攀翻。
龚子栖闲地，都无人世喧。柳深陶令宅，竹暗辟疆园。我去黄牛峡，遥愁白帝猿。赠君卷葹草，心断竟何言。
窜逐勿复哀，惭君问寒灰。浮云本无意，吹落章华台。远别泪空尽，长愁心已摧。二年吟泽畔，憔悴几时回。
渡远荆门外，来从楚国游。山随平野尽，江入大荒流。月下飞天镜，云生结海楼。仍连故乡水，万里送行舟。
楚水清若空，遥将碧海通。人分千里外，兴在一杯中。谷鸟吟晴日，江猿啸晚风。平生不下泪，于此泣无穷。
斗酒勿为薄，寸心贵不忘。坐惜故人去，偏令游子伤。离颜怨芳草，春思结垂杨。挥手再三别，临岐空断肠。
张翰江东去，正值秋风时。天清一雁远，海阔孤帆迟。白日行欲暮，沧波杳难期。吴洲如见月，千里幸相思。
与尔情不浅，忘筌已得鱼。玉台挂宝镜，持此意何如。坦腹东床下，由来志气疏。遥知向前路，掷果定盈车。
送君游梅湖，应见梅花发。有使寄我来，无令红芳歇。暂行新林浦，定醉金陵月。莫惜一雁书，音尘坐胡越。
还闻天竺寺，梦想怀东越。每年海树霜，桂子落秋月。送君游此地，已属流芳歇。待我来岁行，相随浮溟渤。
长桑晓洞视，五藏无全牛。赵叟得秘诀，还从方士游。西过获麟台，为我吊孔丘。念别复怀古，潸然空泪流。
尧没三千岁，青松古庙存。送行奠桂酒，拜舞清心魂。日色促归人，连歌倒芳樽。马嘶俱醉起，分手更何言。
客自长安来，还归长安去。狂风吹我心，西挂咸阳树。此情不可道，此别何时遇。望望不见君，连山起烟雾。
送别枯桑下，凋叶落半空。我行懵道远，尔独知天风。谁念张仲蔚，还依蒿与蓬。何时一杯酒，更与李膺同。
醉别复几日，登临遍池台。何时石门路，重有金樽开。秋波落泗水，海色明徂徕。飞蓬各自远，且尽手中杯。
西江天柱远，东越海门深。去割慈亲恋，行忧报国心。好风吹落日，流水引长吟。五月披裘者，应知不取金。
君思颍水绿，忽复归嵩岑。归时莫洗耳，为我洗其心。洗心得真情，洗耳徒买名。谢公终一起，相与济苍生。
西羌延国讨，白起佐军威。剑决浮云气，弓弯明月辉。马行边草绿，旌卷曙霜飞。抗手凛相顾，寒风生铁衣。
朱亥已击晋，侯嬴尚隐身。时无魏公子，岂贵抱关人。余亦不火食，游梁同在陈。空馀湛卢剑，赠尔托交亲。
道隐不可见，灵书藏洞天。吾师四万劫，历世遰相传。别杖留青竹，行歌蹑紫烟。离心无远近，长在玉京悬。
长沙陈太守，逸气凌青松。英主赐五马，本是天池龙。湘水回九曲，衡山望五峰。荣君按节去，不及远相从。
七郡长沙国，南连湘水滨。定王垂舞袖，地窄不回身。莫小二千石，当安远俗人。洞庭乡路远，遥羡锦衣春。
我有万古宅，嵩阳玉女峰。长留一片月，挂在东溪松。尔去掇仙草，菖蒲花紫茸。岁晚或相访，青天骑白龙。
海水不可解，连江夜为潮。俄然蒲屿阔，岸去酒船遥。惜别耐取醉，鸣榔且长谣。天明尔当去，应便有风飘。
白鹭洲前月，天明送客回。青龙山后日，早出海云来。流水无情去，征帆逐吹开。相看不忍别，更进手中杯。
鲁客抱白鹤，别余往泰山。初行若片云，杳在青崖间。高高至天门，日观近可攀。云山望不及，此去何时还。
我闻隐静寺，山水多奇踪。岩种朗公橘，门深杯渡松。道人制猛虎，振锡还孤峰。他日南陵下，相期谷口逢。
青山横北郭，白水遶东城。此地一为别，孤蓬万里征。浮云游子意，落日故人情。挥手自兹去，萧萧班马鸣。
斗酒渭城边，垆头醉不眠。梨花千树雪，杨叶万条烟。惜别倾壶醑，临分赠马鞭。看君颍上去，新月到应圆。
吴江女道士，头戴莲花巾。霓衣不湿雨，特异阳台云。足下远游履，凌波生素尘。寻仙向南岳，应见魏夫人。
见说蚕丛路，崎岖不易行。山从人面起，云傍马头生。芳树笼秦栈，春流遶蜀城。升沉应已定，不必问君平。
伯阳仙家子，容色如青春。日月秘灵洞，云霞辞世人。化心养精魄，隐几窅天真。莫作千年别，归来城郭新。
水色南天远，舟行若在虚。迁人发佳兴，吾子访闲居。日落看归鸟，潭澄羡跃鱼。圣朝思贾谊，应降紫泥书。
试发清秋兴，因为吴会吟。碧云敛海色，流水折江心。我有延陵剑，君无陆贾金。艰难此为别，惆怅一何深。
彭蠡将天合，姑苏在日边。宁亲候海色，欲动孝廉船。窈窕晴江转，参差远岫连。相思无昼夜，东泣似长川。
秀才何翩翩，王许回也贤。暂别庐江守，将游京兆天。秋山宜落日，秀水出寒烟。欲折一枝桂，还来雁沼前。
昔别若梦中，天涯忽相逢。洞庭破秋月，纵酒开愁容。赠剑刻玉字，延平两蛟龙。送君不尽意，书及雁回峰。
玉壶挈美酒，送别强为欢。大火南星月，长郊北路难。殷王期负鼎，汶水起垂竿。莫学东山卧，参差老谢安。
雪点翠云裘，送君黄鹤楼。黄鹤振玉羽，西飞帝王州。凤无琅玕实，何以赠远游。裴回相顾影，泪下汉江流。
瑶草寒不死，移植沧江滨。东风洒雨露，会入天地春。予若洞庭叶，随波送逐臣。思归未可得，书此谢情人。
欲别心不忍，临行情更亲。酒倾无限月，客醉几重春。藉草依流水，攀花赠远人。送君从此去，回首泣迷津。
君同鲍明远，邀彼休上人。鼓琴乱白雪，秋变江上春。瑶草绿未衰，攀翻寄情亲。相思两不见，流泪空盈巾。
张衡殊不乐，应有四愁诗。惭君锦绣段，赠我慰相思。鸿鹄复矫翼，凤凰忆故池。荣乐一如此，商山老紫芝。
尔有鸟迹书，相招琴溪饮。手迹尺素中，如天落云锦。读罢向空笑，疑君在我前。长吟字不灭，怀袖且三年。
朝涉白水源，暂与人俗疏。岛屿佳境色，江天涵清虚。目送去海云，心闲游川鱼。长歌尽落日，乘月归田庐。
明宰试舟楫，张灯宴华池。文招梁苑客，歌动郢中儿。月色望不尽，空天交相宜。令人欲泛海，只待长风吹。
羽林十二将，罗列应星文。霜仗悬秋月，霓旌卷夜云。严更千户肃，清乐九天闻。日出瞻佳气，葱葱绕圣君。
行歌入谷口，路尽无人跻。攀崖度绝壑，弄水寻回溪。云从石上起，客到花间迷。淹留未尽兴，日落群峰西。
尔恐碧草晚，我畏朱颜移。愁看杨花飞，置酒正相宜。歌声送落日，舞影回清池。今夕不尽杯，留欢更邀谁。
远公爱康乐，为我开禅关。萧然松石下，何异清凉山。花将色不染，水与心俱闲。一坐度小劫，观空天地间。
客来花雨际，秋水落金池。片石寒青锦，疏杨挂绿丝。高僧拂玉柄，童子献霜梨。惜去爱佳景，烟萝欲暝时。
何处夜行好，月明白笴陂。山光摇积雪，猿影挂寒枝。但恐佳景晚，小令归櫂移。人来有清兴，及此有相思。
白笴夜长啸，爽然溪谷寒。鱼龙动陂水，处处生波澜。天借一明月，飞来碧云端。故乡不可见，肠断正西看。
曲巷幽人宅，高门大士家。池开照胆镜，林吐破颜花。绿水藏春日，青轩秘晚霞。若闻弦管妙，金谷不能夸。
摇曳帆在空，清流顺归风。诗因鼓吹发，酒为剑歌雄。对舞青楼妓，双鬟白玉童。行云且莫去，留醉楚王宫。
绀殿横江上，青山落镜中。岸回沙不尽，日暎水成空。天乐流香阁，莲舟飏晚风。恭陪竹林宴，留醉与陶公。
五月入五洲，碧山对青楼。故人杨执戟，春赏楚江流。一见醉漂月，三杯歌櫂讴。桂枝攀不尽，他日更相求。
青溪胜桐庐，水木有佳色。山貌日高古，石容天倾侧。彩鸟昔未名，白猿初相识。不见同怀人，对之空叹息。
四明三千里，朝起赤城霞。日出红光散，分辉照雪厓。一餐咽琼液，五内发金沙。举手何所待，青龙白虎车。
去国登兹楼，怀归伤暮秋。天长落日远，水净寒波流。秦云起岭树，胡雁飞沙洲。苍苍几万里，目极令人愁。
先君怀圣德，灵庙肃神心。草合人踪断，尘浓鸟迹深。流沙丹灶灭，关路紫烟沈。独伤千载后，空馀松柏林。
楼观岳阳尽，川迥洞庭开。雁引愁心去，山衔好月来。云间连下榻，天上接行杯。醉后凉风起，吹人舞袖回。
剪落青梧枝，㴩湖坐可窥。雨洗秋山净，林光澹碧滋。水闲明镜转，云绕画屏移。千古风流事，名贤共此时。
待月月未出，望江江自流。倏忽城西郭，青天悬玉钩。素华虽可揽，清景不可游。耿耿金波里，空瞻𫛛鹊楼。
江城如画里，山晓望晴空。两水夹明镜，双桥落彩虹。人烟寒橘柚，秋色老梧桐。谁念北楼上，临风怀谢公。
送客谢亭北，逢君纵酒还。屈盘戏白马，大笑上青山。回鞭指长安，西日落秦关。帝乡三千里，杳在碧云间。
高阁横秀气，清幽并在君。檐飞宛溪水，窗落敬亭云。猿啸风中断，渔歌月里闻。闲随白鸥去，沙上自为群。
岁落众芳歇，时当大火流。霜威出塞早，云色渡河秋。梦绕边城月，心飞故国楼。思归若汾水，无日不悠悠。
函谷如玉关，几时可生还。洛阳为易水，嵩岳是燕山。俗变羌胡语，人多沙塞颜。申包惟恸哭，七日鬓毛斑。
淼淼望湖水，青青芦叶齐。归心落何处，日没大江西。歇马傍春草，欲行远道迷。谁忍子规鸟，连声向我啼。
侧叠万古石，横为白马矶。乱流若电转，举櫂扬珠辉。临驿卷缇幕，升堂接绣衣。情亲不避马，为我解霜威。
巫山夹青天，巴水流若兹。巴水忽可尽，青天无到时。三朝上黄牛，三暮行太迟。三朝又三暮，不觉鬓成丝。
刳木出吴楚，危槎百馀尺。疾风吹片帆，日暮千里隔。别时酒犹在，已为异乡客。思君不可得，愁见江水碧。
我宿五松下，寂寥无所欢。田家秋作苦，邻女夜舂寒。跪进雕胡饭，月光明素盘。令人惭漂母，三谢不能餐。
右军本清真，潇洒出风尘。山阴过羽客，爱此好鹅宾。扫素写道经，笔精妙入神。书罢笼鹅去，何曾别主人。
访古登岘首，凭高眺襄中。天清远峰出，水落寒沙空。弄珠见游女，醉酒怀山公。感叹发秋兴，长松鸣夜风。
晋家南渡日，此地旧长安。地即帝王宅，山为龙虎盘。金陵空壮观，天堑净波澜。醉客回桡去，吴歌且自欢。
地拥金陵势，城回江水流。当时百万户，夹道起朱楼。亡国生春草，离宫没古丘。空馀后湖月，波上对江州。
六代兴亡国，三杯为尔歌。苑方秦地少，山似洛阳多。古殿吴花草，深宫晋绮罗。并随人事灭，东逝与沧波。
清景南楼夜，风流在武昌。庾公爱秋月，乘兴坐胡床。龙笛吟寒水，天河落晓霜。我心还不浅，怀古醉馀觞。
昨夜巫山下，猿声梦里长。桃花飞绿水，三月下瞿塘。雨色风吹去，南行拂楚王。高丘怀宋玉，访古一霑裳。
白杨十字巷，北夹湖沟道。不见吴时人，空生唐年草。天地有反复，宫城尽倾倒。六帝馀古丘，樵苏泣遗老。
谢公离别处，风景每生愁。客散青天月，山空碧水流。池花春暎日，窗竹夜鸣秋。今古一相接，长歌怀旧游。
牛渚西江夜，青天无片云。登舟望秋月，空忆谢将军。余亦能高咏，斯人不可闻。明朝挂帆席，枫叶落纷纷。
爱此溪水闲，乘流兴无极。漾楫怕鸥惊，垂竿待鱼食。波翻晓霞影，岸叠春山色。何处浣纱人，红颜未相识。
湖与元气连，风波浩难止。天外贾客归，云间片帆起。龟游莲叶上，鸟宿芦花里。少女櫂归舟，歌声逐流水。
青山日将暝，寂寞谢公宅。竹里无人声，池中虚月白。荒庭衰草遍，废井苍苔积。惟有清风闲，时时起泉石。
旷望登古台，台高极人目。叠嶂列远空，杂花间平陆。闲云入窗牖，野翠生松竹。欲览碑上文，苔侵岂堪读。
桓公名已古，废井曾未竭。石甃冷苍苔，寒泉湛孤月。秋来桐暂落，春至桃还发。路远人罕窥，谁能见清彻。
野竹攒石生，含烟暎江岛。翠色落波深，虚声带寒早。龙吟曾未听，凤曲吹应好。不学蒲柳凋，贞心尝自保。
颙望临碧空，怨情感离别。江草不知愁，岩花但争发。云山万重隔，音信千里绝。春去秋复来，相思几时歇。
绝壁临巨川，连峰势相向。乱石流洑间，回波自成浪。但惊群木秀，莫测精灵状。更听猿夜啼，忧心醉江上。
丁令辞世人，拂衣向仙路。伏炼九丹成，方随五云去。松萝蔽幽洞，桃杏深隐处。不知曾化鹤，辽海归几度。
迥出江山上，双峰自相对。岸暎松色寒，石分浪花碎。参差远天际，缥缈晴霞外。落日舟去遥，回首沈青霭。
陶令八十日，长歌归去来。故人建昌宰，借问几时回。风落吴江雪，纷纷入酒杯。山翁今已醉，舞袖为君开。
玉壶系青丝，沽酒来何迟。山花向我笑，正好衔杯时。晚酌东窗下，流莺复在兹。春风与醉客，今日乃相宜。
闲坐夜明月，幽人弹素琴。忽闻悲风调，宛若寒松吟。白雪乱纤手，绿水清虚心。锺期久已没，世上无知音。
群峭碧摩天，逍遥不记年。拨云寻古道，倚石听流泉。花暖青牛卧，松高白鹤眠。语来江色暮，独自下寒烟。
地白风色寒，雪花大如手。笑杀陶渊明，不饮杯中酒。浪抚一张琴，虚栽五株柳。空负头上巾，吾于尔何有。
犬吠水声中，桃花带雨浓。树深时见鹿，溪午不闻钟。野竹分青霭，飞泉挂碧峰。无人知所去，愁倚两三松。
清泉暎疏松，不知几千古。寒月摇清波，流光入窗户。对此空长吟，思君意何深。无因见安道，兴尽愁人心。
四明有狂客，风流贺季真。长安一相见，呼我谪仙人。昔好杯中物，翻为松下尘。金龟换酒处，却忆泪沾巾。
狂客归四明，山阴道士迎。敕赐镜湖水，为君台沼荣。人亡馀故宅，空有荷花生。念此杳如梦，凄然伤我情。
沅湘春色还，风暖烟草绿。古之伤心人，于此肠断续。予非怀沙客，但美采菱曲。所愿归东山，寸心于此足。
雨后烟景绿，晴天散馀霞。东风随春归，发我枝上花。花落时欲暮，见此令人嗟。愿游名山去，学道飞丹砂。
桃花春水生，白石今出没。摇荡女萝枝，半摇青天月。不知旧行径，初拳几枝蕨。三载夜郎还，于兹炼金骨。
涉江弄秋水，爱此荷花鲜。攀荷弄其珠，荡漾不成圆。佳人彩云里，欲赠隔远天。相思无由见，怅望凉风前。
瑶姬天帝女，精彩化朝云。宛转入宵梦，无心向楚君。锦衾抱秋月，绮席空兰芬。茫昧竟谁测，虚传宋玉文。
十五游神仙，仙游未曾歇。吹笙坐松风，泛瑟窥海月。西山玉童子，使我炼金骨。欲逐黄鹤飞，相呼向蓬阙。
嘉谷隐丰草，草深苗且稀。农夫既不异，孤穗将安归。常恐委畴陇，忽与秋蓬飞。乌得荐宗庙，为君生光辉。
摇裔双彩凤，婉娈三青禽。往还瑶台里，鸣舞玉山岑。以欢秦娥意，复得王母心。区区精卫鸟，衔木空哀吟。
长安春色归，先入青门道。绿杨不自持，从风欲倾倒。海燕还秦宫，双飞入帘栊。相思不相见，托梦辽城东。
可叹东篱菊，茎疏叶且微。虽言异兰蕙，亦自有芳菲。未泛盈樽酒，徒霑清露辉。当荣君不采，飘落欲何依。
昔余闻姮娥，窃药驻云发。不自娇玉颜，方希炼金骨。飞去身莫返，含笑坐明月。紫宫夸蛾眉，随手会凋歇。
宋玉事楚王，立身本高洁。巫山赋彩云，郢路歌白雪。举国莫能和，巴人皆卷舌。一感登徒言，恩情遂中绝。
得道无古今，失道还衰老。自笑镜中人，白发如霜草。扪心空叹息，问影何枯槁。桃李竟何言，终成南山皓。
蜀僧抱绿绮，西下峨眉峰。为我一挥手，如听万壑松。客心洗流水，馀响入霜钟。不觉碧山暮，秋云暗几重。
南轩有孤松，柯叶自绵幂。清风无闲时，潇洒终日夕。阴生古苔绿，色染秋烟碧。何当凌云霄，直上数千尺。
蟠木不雕饰，且将斤斧疏。樽成山岳势，材是栋梁馀。外与金罍并，中涵玉醴虚。惭君垂拂拭，遂忝玳筵居。
醉入田家去，行歌荒野中。如何青草里，亦有白头翁。折取对明镜，宛将衰鬓同。微芳似相诮，留恨向东风。
园花笑芳年，池草艳春色。犹不如槿花，婵娟玉阶侧。芬荣何夭促，零落在瞬息。岂若琼树枝，终岁长翕赩。
故人栖东山，自爱丘壑美。青春卧空林，白日犹不起。松风清襟袖，石潭洗心耳。羡君无纷喧，高枕碧霞里。
我家北海宅，作寺南江滨。空庭无玉树，高殿坐幽人。书带留青草，琴堂幂素尘。平生种桃李，寂灭不成春。
吾怜宛溪好，百尺照心明。何谢新安水，千寻见底清。白沙留月色，绿竹助秋声。却笑严湍上，于今独擅名。
太守耀清威，乘闲弄晚晖。江沙横猎骑，山火遶行围。箭逐云鸿落，鹰随月兔飞。不知白日暮，欢赏夜方归。
胡人吹玉笛，一半是秦声。十月吴山晓，梅花落敬亭。愁闻出塞曲，泪满逐臣缨。却望长安道，空怀恋主情。
平虏将军妇，入门二十年。君心自有悦，妾宠岂能专。出解床前帐，行吟道上篇。古人不唾井，莫忘昔缠绵。
韩公吹玉笛，倜傥流英音。风吹绕锺山，万壑皆龙吟。王子停凤管，师襄掩瑶琴。馀韵度江去，天涯安可寻。
天作云与雷，霈然德泽开。东风日本至，白雉越裳来。独弃长沙国，三年未许回。何时入宣室，更问洛阳才。
黄鹂啄紫椹，五月鸣桑枝。我行不记日，误作阳春时。蚕老客未归，白田已缲丝。驱马又前去，扪心空自悲。
青楼何所在，乃在碧云中。宝镜挂秋水，罗衣轻春风。新妆坐落日，怅望金屏空。念此送短书，愿因双飞鸿。
远忆巫山阳，花明渌江暖。踌躇未得往，泪向南云满。春风复无情，吹我梦魂断。不见眼中人，天长音信短。
阳台隔楚水，春草生黄河。相思无日夜，浩荡若流波。流波向海去，欲见终无因。遥将一点泪，远寄如花人。
长短春草绿，缘阶如有情。卷施心独苦，抽却死还生。睹物知妾意，希君种后庭。闲时当采掇，念此莫相轻。
月皎昭阳殿，霜清长信宫。天行乘玉辇，飞燕与君同。别有欢娱处，承恩乐未穷。谁怜团扇妾，独坐怨秋风。
几日相别离，门前生穞葵。寒蝉聒梧桐，日夕长鸣悲。白露湿萤火，清霜凌兔丝。空掩紫罗袂，长啼无尽时。
小姑织白纻，未解将人语。大嫂采芙蓉，溪湖千万重。长兄行不在，莫使外人逢。愿学秋胡妇，贞心比古松。
明明金鹊镜，了了玉台前。拂拭交冰月，光辉何清圆。红颜老昨日，白发多去年。铅粉坐相误，照来空凄然。
王家碧瑶树，一树忽先摧。海内故人泣，天涯吊鹤来。未成霖雨用，先失济川材。一罢广陵散，鸣琴更不开。
敬亭埋玉树，知是蒋征君。安得相如草，空馀封禅文。池台空有月，词赋旧凌云。独挂延陵剑，千秋在古坟。
十万羽林儿，临洮破郅支。杀添胡地骨，降足汉营旗。塞阔牛羊散，兵休帐幕移。空馀陇头水，呜咽向人悲。
髣髴古容仪，含愁带曙辉。露如今日泪，苔似昔年衣。有恨同湘女，无言类楚妃。寂然芳霭内，犹若待夫归。
卷帘聊举目，露湿草绵芊。古岫藏云毳，空庭织碎烟。水纹愁不起，风线重难牵。尽日扶犂叟，往来江树前。
野凉疏雨歇，春色遍萋萋。鱼跃青池满，莺吟绿树低。野花妆面湿，山草纽斜齐。零落残雪片，风吹挂竹谿。
玉蟾离海上，白露湿花时。云畔风生爪，沙头水浸眉。乐哉弦管客，愁杀战征儿。因绝西园赏，临风一咏诗。
四郊阴霭散，开户半蟾生。万里舒霜合，一条江练横。出时山眼白，高后海心明。为惜如团扇，长吟到五更。
江村秋雨歇，酒尽一帆飞。路历波涛去，家惟坐卧归。岛花开灼灼，汀柳细依依。别后无馀事，还应埽钓矶。
风静杨柳垂，看花又别离。几年同在此，今日各驱驰。峡里闻猿叫，山头见月时。殷勤一杯酒，珍重岁寒姿。
别离杨柳青，樽酒表丹诚。古道携琴去，深山见峡迎。暖风花绕树，秋雨草沿城。自此长江内，无因夜犬惊。
观鱼碧潭上，木落潭水清。日暮紫鳞跃，圆波处处生。凉烟浮竹尽，秋月照沙明。何必沧浪去，兹焉可濯缨。
断崖如削瓜，岚光破崖绿。天河从中来，白云涨川谷。玉案赤文字，世眼不可读。摄身凌青霄，松风拂我足。
金陵风景好，豪士集新亭。举目山河异，偏伤周𫖮情。四坐楚囚悲，不忧社稷倾。王公何慷慨，千载仰雄名。
我吟传舍咏，来访真人居。烟岭迷高迹，云林隔太虚。窥庭但萧瑟，倚杖空踌躇。应化辽天鹤，归当千岁馀。
茫茫南与北，道直事难谐。榆荚钱生树，杨花玉糁街。尘萦游子面，蝶弄美人钗。却忆青山上，云门掩竹斋。
焰随红日去，烟逐暮云飞。绿鬓随波散，红颜逐浪无。因何逢伍相，应是想秋胡。举袖露条脱，招我饭胡麻。
嘉树蔼初绿，靡芜吐幽芳。君子不在赏，寄之云路长。路长信难越，惜此芳时歇。孤鸟去不还，缄情向天末。
秋天无留景，万物藏光辉。落叶随风起，愁人独何依。华月屡圆缺，君还浩无期。如何雨绝天，一去音问违。
有客天一方，寄我孤桐琴。迢迢万里隔，托此传幽音。冰霜中自结，龙凤相与吟。弦以明直道，漆以固交深。
碌碌荆山璞，卞和献君门。荆璞非有求，和氏非有恩。所献知国宝，至公不待言。是非吾欲默，此道今岂存。
霜露悴百草，时菊独妍华。物性有如此，寒暑其奈何。掇英泛浊醪，日入会田家。尽醉茅檐下，一生岂在多。
江汉曾为客，相逢每醉还。浮云一别后，流水十年间。欢笑情如旧，萧疏鬓已斑。何因北归去，淮上对秋山。
楚塞故人稀，相逢本不期。犹存袖里字，忽怪鬓中丝。客舍盈樽酒，江行满箧诗。更能连骑出，还似洛桥时。
空斋无一事，岸帻故人期。暂辍观书夜，还题玩月诗。远钟高枕后，清露卷帘时。暗觉新秋近，残河欲曙迟。
尘襟一潇洒，清夜得禅公。远自鹤林寺，了知人世空。惊禽翻暗叶，流水注幽丛。多谢非玄度，聊将诗兴同。
闲门荫堤柳，秋渠含夕清。微风送荷气，坐客散尘缨。守默共无吝，抱冲俱寡营。良时颇高会，琴酌共开情。
众乐杂军鞞，高楼邀上客。思逐花光乱，赏馀山景夕。为郡访雕瘵，守程难损益。聊假一杯欢，暂忘终日迫。
端居倦时燠，轻舟泛回塘。微风飘襟散，横吹绕林长。云澹水容夕，雨微荷气凉。一写悁勤意，宁用诉华觞。
烟华方散薄，蕙气犹含露。澹景发清琴，幽期默玄悟。流连白雪意，断续回风度。掩抑虽已终，忡忡在幽素。
却足甘为笑，闲居梦杜陵。残莺知夏浅，社雨报年登。流麦非关忘，收书独不能。自然忧旷职，缄此谢良朋。
厌剧辞京县，褒贤待诏书。酂侯方继业，潘令且闲居。霁后三川冷，秋深万木疏。对琴无一事，新兴复何如。
拙直余恒守，公方尔所存。同占朱鸟克，俱起小人言。立政思悬棒，谋身类触藩。不能林下去，祗恋府廷恩。
趋府不遑安，中宵出户看。满天星尚在，近壁烛仍残。立马频惊曙，垂帘却避寒。可怜同宦者，应悟下流难。
扫雪开幽径，端居望故人。犹残腊月酒，更值早梅春。几日东城陌，何时曲水滨。闻闲且共赏，莫待绣衣新。
凄凄去亲爱，泛泛入烟雾。归棹洛阳人，残钟广陵树。今朝此为别，何处还相遇。世事波上舟，沿洄安得住。
前舟已眇眇，欲渡谁相持。秋山起暮钟，楚雨连沧海。风波离思满，宿昔容鬓改。独鸟下东南，广陵何处在。
忽报南昌令，乘骢入郡城。同时趋府客，此日望尘迎。文苑台中妙，冰壶幕下清。洛阳相去远，犹使故林荣。
度门能不访，冒雪屡西东。已想人如玉，遥怜马似骢。乍迷金谷路，稍变上阳宫。还比相思意，纷纷正满空。
飒至池馆凉，霭然和晓雾。萧条集新荷，氤氲散高树。闲居兴方澹，默想心已屡。暂出仍湿衣，况君东城住。
靡靡寒欲收，霭霭阴还结。晨起望南端，千林散春雪。妍光属瑶阶，乱绪陵新节。无为掩扉卧，独守袁生辙。
逦迤曙云薄，散漫东风来。青山满春野，微雨洒轻埃。吏局劳佳士，宾筵得上才。终朝狎文墨，高兴共徘徊。
同心忽已别，昨事方成昔。幽径还独寻，绿苔见行迹。秋斋正萧散，烟水易昏夕。忧来结几重，非君不可释。
幽人寂不寐，木叶纷纷落。寒雨暗深更，流萤度高阁。坐使青灯晓，还伤夏衣薄。宁知岁方晏，离居更萧索。
宿昔清都燕，分散各西东。车马行迹在，霜雪竹林空。方轸故五念，谁复一樽同。聊披道书暇，还此听松风。
谷鸟时一啭，田园春雨馀。光风动林早，高窗照日初。独饮涧中水，吟咏老氏书。城阙应多事，谁忆此闲居。
暝色起烟阁，沈抱积离忧。况兹风雨夜，萧条梧叶秋。空宇感凉至，颓颜惊岁周。日夕游阙下，山水忆同游。
两地俱秋夕，相望共星河。高梧一叶下，空斋归思多。方用忧人瘼，况自抱微疴。无将别来近，颜鬓已蹉跎。
去岁郊园别，闻蝉在兰省。今岁卧南谯，蝉鸣归路永。夕响依山谷，馀悲散秋景。缄书报此时，此心方耿耿。
山郡多暇日，社时放吏归。坐阁独成闷，行塘阅清辉。春风动高柳，芳园掩夕扉。遥思里中会，心绪怅微微。
暮节看已谢，兹晨愈可惜。风澹意伤春，池寒花敛夕。对酒始依依，怀人还的的。谁当曲水行，相思寻旧迹。
吏散门阁掩，鸟鸣山郡中。远念长江别，俯觉座隅空。舟泊南池雨，簟卷北楼风。并罢芳樽燕，为怆昨时同。
无术谬称简，素餐空自嗟。秋斋雨成滞，山药寒始华。濩落人皆笑，幽独岁逾赊。唯君出尘意，赏爱似山家。
室虚多凉气，天高属秋时。空庭夜风雨，草木晓离披。简书日云旷，文墨谁复持。聊因遇澄静，一与道人期。
一别十年事，相逢淮海滨。还思洛阳日，更话府中人。且对清觞满，宁知白发新。匆匆何处去，车马冒风尘。
山僧一相访，吏案正盈前。出处似殊致，喧静两皆禅。暮春华池宴，清夜高斋眠。此道本无得，宁复有忘筌。
守郡卧秋阁，四面尽荒山。此时听夜雨，孤灯照窗间。药园日芜没，书帷长自闲。惟当上客至，论诗一解颜。
今朝郡斋冷，忽念山中客。涧底束荆薪，归来煮白石。欲持一瓢酒，远慰风雨夕。落叶满空山，何处寻行迹。
春风驻游骑，晚景澹山晖。一问清泠子，独掩荒园扉。草木雨来长，里闾人到稀。方从广陵宴，花落未言归。
余辞郡符去，尔为外事牵。宁知风雪夜，复此对床眠。始话南池饮，更咏西楼篇。无将一会易，岁月坐推迁。
可怜白雪曲，未遇知音人。恓惶戎旅下，蹉跎淮海滨。涧树含朝雨，山鸟哢馀春。我有一瓢酒，可以慰风尘。
寝扉临碧涧，晨起澹忘情。空林细雨至，圆文遍水生。永日无馀事，山中伐木声。知子尘喧久，暂可散烦缨。
始罢永阳守，复卧浔阳楼。悬槛飘寒雨，危堞侵江流。迨兹闻雁夜，重忆别离秋。徒有盈樽酒，镇此百端忧。
西垣草诏罢，南宫忆上才。月临兰殿出，凉自凤池来。松桂生丹禁，鸳鹭集云台。托身各有所，相望徒徘徊。
请告严程尽，西归道路寒。欲陪鹰隼集，犹恋鹡鸰单。洛邑人全少，嵩高雪尚残。满台谁不故，报我在微官。
江上宣城郡，孤舟远到时。云林谢家宅，山水敬亭祠。纲纪多闲日，观游得赋诗。都门且尽醉，此别数年期。
情人南楚别，复咏在原诗。忽此嗟歧路，还令泣素丝。风波朝夕远，音信往来迟。好去扁舟客，青云何处期。
官闲得去住，告别恋音徽。旧国应无业，他乡到是归。楚山明月满，淮甸夜钟微。何处孤舟泊，遥遥心曲违。
三为百里宰，已过十馀年。祗叹官如旧，旋闻邑屡迁。鱼盐滨海利，姜蔗傍湖田。到此安甿俗，琴堂又晏然。
莫叹都门路，归无驷马车。绣衣犹在箧，芸阁已观书。沃野收红稻，长江钓白鱼。晨飡亦可荐，名利欲何如。
名因定鼎地，门对凿龙山。水北楼台近，城南车马还。稍开芳野静，欲掩暮钟闲。去此无嗟屈，前贤尚抱关。
游子欲言去，浮云那得知。偏能见行色，自是独伤离。晚带城遥暗，秋生峰尚奇。还因朔吹断，匹马与相随。
楚江微雨里，建业暮钟时。漠漠帆来重，冥冥鸟去迟。海门深不见，浦树远含滋。相送情无限，沾襟比散丝。
无嗟千里远，亦是宰王畿。策马雨中去，逢人关外稀。邑传榆石在，路遶晋山微。别思方萧索，新秋一叶飞。
试吏向嵩阳，春山踯躅芳。腰垂新绶色，衣满旧芸香。乔树别时绿，客程关外长。祗应传善政，日夕慰高堂。
思亲自当去，不第未蹉跎。家住青山下，门前芳草多。秭归通远徼，巫峡注惊波。州举年年事，还期复几何。
雄藩车马地，作尉有光辉。满席宾常侍，阗街烛夜归。关河征斾远，烟树夕阳微。到处无留滞，梁园花欲稀。
下第常称屈，少年心独轻。拜亲归海畔，似舅得诗名。晚对青山别，遥寻芳草行。还期应不远，寒露湿芜城。
少年初带印，汾上又经过。芳草归时遍，情人故郡多。禁钟春雨细，宫树野烟和。相望东桥别，微风起夕波。
邑带洛阳道，年年应此行。当时匹马客，今日县人迎。暮雨投关郡，春风别帝城。东西殊不远，朝夕待佳声。
轺驾一封急，蜀门千岭曛。讵分江转字，但见路缘云。山馆夜听雨，秋猿独叫群。无为久留滞，圣主待遗文。
东郊暮草歇，千里夏云生。立马愁将夕，看山独送行。依微吴苑树，迢递晋陵城。慰此断行别，邑人多颂声。
明经有清秩，当在石渠中。独往宣城郡，高斋谒谢公。寒原正芜漫，夕鸟自西东。秋日不堪别，凄凄多朔风。
上国旅游罢，故园生事微。风尘满路起，行人何处归。留思芳树饮，惜别暮春晖。几日投关郡，河山对掩扉。
季弟仕谯都，元兄坐兰省。言访始忻忻，念离当耿耿。嵯峨夏云起，迢遰山川永。登高望去尘，纷思终难整。
荒林翳山郭，积水成秋晦。端居意自违，况别亲与爱。欢筵慊未足，离灯悄已对。还当掩郡阁，伫君方此会。
秋风入疏户，离人起晨朝。山郡多风雨，西楼更萧条。嗟予淮海老，送子关河遥。同来不同去，沈忧宁复消。
岁中始再觏，方来又解携。才留野艇语，已忆故山栖。幽涧人夜汲，深林鸟长啼。还持郡斋酒，慰子霜露凄。
忘兹适越意，爱我郡斋幽。野情岂好谒，诗兴一相留。远水带寒树，阊门望去舟。方伯怜文士，无为成滞游。
佳期不可失，终愿枉衡门。南陌人犹度，西林日未昏。庭前空倚杖，花里独留樽。莫道无来驾，知君有短辕。
相逢且对酒，相问欲何如。数岁犹卑吏，家人笑著书。告归应未得，荣宦又知疏。日日生春草，空令忆旧居。
掾局劳才子，新诗动洛川。运筹知决胜，聚米似论边。宴罢常分骑，晨趋又比肩。莫嗟年鬓改，郎署定推先。
解鞍先几日，款曲见新诗。定向公堂醉，遥怜独去时。叶霑寒雨落，钟度远山迟。晨策已云整，当同林下期。
朗月分林霭，遥管动离声。故驩良已阻，空宇澹无情。窈窕云雁没，苍茫河汉横。兰草不可荅，冲襟徒自盈。
铅钝谢贞器，时秀猥见称。岂如白玉仙，方与紫霞升。清诗舞艳雪，孤抱莹玄冰。一枝非所贵，怀书思武陵。
挂缨守贫贱，积雪卧郊园。叔父亲降趾，壶觞携到门。高斋乐宴罢，清夜道心存。即此同疏氏，可以一忘言。
郊园夏雨歇，闲院绿阴生。职事方无效，幽赏独违情。物色坐如见，离抱怅多盈。况感夕凉气，闻此乱蝉鸣。
班杨秉文史，对院自为邻。馀香掩阁去，迟日看花频。似雪飘阊阖，从风点近臣。南宫有芳树，不并禁垣春。
遗民爱精舍，乘犊入青山。来署高阳里，不遇白衣还。礼贤方化俗，闻风自款关。况子逸群士，栖息蓬蒿间。
天生逸世姿，竹马不曾骑。览卷冰将释，援毫露欲垂。金貂传几叶，玉树长新枝。荣禄何妨早，甘罗亦小儿。
终日愧无政，与君聊散襟。城根山半腹，亭影水中心。朗咏竹窗静，野情花迳深。那能有馀兴，不作剡溪寻。
南北与山邻，蓬庵庇一身。繁霜疑有雪，荒草似无人。遂性在耕稼，所交唯贱贫。何掾张椽傲，每重德璋亲。
客从东方来，衣上灞陵雨。问客何为来，采山因买斧。冥冥花正开，飏飏燕新乳。昨别今已春，鬓丝生几缕。
孤舟欲夜发，祗为访情人。此地忽相遇，留连意更新。停杯嗟别久，对月言家贫。一问临邛令，如何待上宾。
结茅临古渡，卧见长淮流。窗里人将老，门前树已秋。寒山独过雁，暮雨远来舟。日夕逢归客，那能忘旧游。
一台称二妙，归路望行尘。俱是攀龙客，空为避马人。见招翻跼蹐，相问良殷勤。日日吟趋府，弹冠岂有因。
借问堤上柳，青青为谁春。空游昨日地，不见昨日人。缭绕万家井，往来车马尘。莫道无相识，要非心所亲。
雨歇万井春，柔条已含绿。徘徊洛阳陌，惆怅杜陵曲。游丝正高下，啼鸟还断续。有酒今不同，思君莹如玉。
故人谪遐远，留砚宠斯文。白水浮香墨，清池满夏云。念离心已永，感物思徒纷。未有桂阳使，裁书一报君。
冷食方多病，开襟一忻然。终令思故郡，烟火满晴川。杏粥犹堪食，榆羹已稍煎。唯恨乖亲燕，坐度此芳年。
改序念芳辰，烦襟倦日永。夏木已成阴，公门昼恒静。长风始飘阁，叠云才吐岭。坐想离居人，还当惜徂景。
山郭恒悄悄，林月亦娟娟。景清神已澄，事简虑绝牵。秋塘遍衰草，晓露洗红莲。不见心所爱，兹赏岂为妍。
微雨洒高林，尘埃自萧散。耿耿心未平，沈沈夜方半。独惊长簟冷，遽觉愁鬓换。谁能当此夕，不有盈襟叹。
夏首云物变，雨馀草木繁。池荷初帖水，林花已扫园。萦丛蝶尚乱，依阁鸟犹喧。对此残芳月，忆在汉陵原。
落帆逗淮镇，停舫临孤驿。浩浩风起波，冥冥日沈夕。人归山郭暗，雁下芦洲白。独夜忆秦关，听钟未眠客。
思怀耿如昨，季月已云暮。忽惊年复新，独恨人成故。冰池始泮绿，梅楦还飘素。淑景方转延，朝朝自难度。
迢迢芳园树，列映清池曲。对此伤人心，还如故时绿。风条洒馀霭，露叶承新旭。佳人不再攀，下有往来躅。
空蒙不自定，况值暄风度。旧赏逐流年，新愁忽盈素。才萦下苑曲，稍满东城路。人意有悲欢，时芳独如故。
已谓心苦伤，如何日方永。无人不昼寝，独坐山中静。悟澹将遣虑，学空庶遗境。积俗易为侵，愁来复难整。
幽独自盈抱，阴淡亦连朝。空斋对高树，疏雨共萧条。巢燕翻泥湿，蕙花依砌消。端居念往事，倏忽苦惊飙。
庭树转萧萧，阴虫还戚戚。独向高斋眠，夜闻寒雨滴。微风时动牖，残灯尚留壁。惆怅平生怀，偏来委今夕。
霜露已凄凄，星汉复昭回。朔风中夜起，惊鸿千里来。萧条凉叶下，寂寞清砧哀。岁晏仰空宇，心事若寒灰。
岁月转芜漫，形影长寂寥。髣髴觏微梦，感叹起中宵。绵思霭流月，惊魂飒回飙。谁念兹夕永，坐令颜鬓凋。
洛京十载别，东林访旧扉。山河不可望，存没意多违。时迁迹尚在，同去独来归。还见窗中鸽，日暮遶庭飞。
客车名未灭，没世恨应长。斜月知何照，幽林判自芳。故人惊逝水，寒雀噪空墙。不是平生旧，遗踪要可伤。
宁知府中吏，故宅一徘徊。历阶存往敬，瞻位泣馀哀。废井没荒草，阴牖生绿笞。门前车马散，非复昔时来。
霜雪皎素丝，何意坠墨池。青苍犹可濯，黑色不可移。女工再三叹，委弃当此时。岁寒虽无褐，机杼谁肯施。
高台一悄望，远树间朝晖。但见东西骑，坐令心赏违。始霁郊原绿，暮春啼鸟稀。徒然对芳物，何能独醉归。
端令倚悬槛，长望抱沈忧。宁知故园月，今夕在兹楼。衰莲送馀馥，华露湛新秋。坐见苍林变，清辉怆已休。
何处醉春风，长安西复东。不因俱罢职，岂得此时同。贳酒宣平里，寻芳下苑中。往来杨柳陌，犹避昔年骢。
官舍耿深夜，佳月喜同游。横河俱半落，泛露忽惊秋。散彩疏群树，分规澄素流。心期与浩景，苍苍殊未收。
野水滟长塘，烟花乱晴日。氤氲绿树多，苍翠千山出。游鱼时可见，新荷尚未密。屡往心独闲，恨无理人术。
东风散馀沍，陂水淡已绿。烟芳何处寻，杳蔼春山曲。新禽哢暄节，晴光泛嘉木。一与诸君游，华觞忻见属。
水曲一追游，游人重怀恋。婵娟昨夜月，还向波中见。惊禽栖不定，流芳寒未遍。携手更何时，伫看花似霰。
时事方扰扰，幽赏独悠悠。弄泉朝涉涧，采石夜归州。挥翰题苍峭，下马历嵌丘。所爱唯山水，到此即淹留。
川明气已变，岩寒云尚拥。南亭草心绿，春塘泉脉动。景煦听禽响，雨馀看柳重。逍遥池馆华，益愧专城宠。
密竹行已远，子归啼更深。绿池芳草气，闲斋春树阴。晴蝶飘兰迳，游蜂遶花心。不遇君携手，谁复此幽寻。
野水烟鹤唳，楚天云雨空。玩舟清景晚，垂钓绿蒲中。落花飘旅衣，归流澹清风。缘源不可极，远树但青葱。
夏衣始轻体，游步爱僧居。果园新雨后，香台照日初。绿阴生昼静，孤花表春馀。符竹方为累，形迹一来疏。
朝下抱馀素，地高心本闲。如何趋府客，罢秩见秋山。疏树共寒意，游禽同暮还。因君悟清景，西望一开颜。
清露澄境远，旭日照林初。一望秋山净，萧条形迹疏。登原忻时稼，采菊行故墟。方愿沮溺耦，淡泊守田庐。
青苔幽巷遍，新林露气微。经声在深竹，高斋独掩扉。憩树爱岚岭，听禽悦朝晖。方耽静中趣，自与尘事违。
山景寂已晦，野寺变苍苍。夕风吹高殿，露叶散林光。清钟始戒夜，幽禽尚归翔。谁复掩扉卧，不咏南轩凉。
北邻有幽竹，潜筠穿我庐。往来地已密，心乐道者居。残花回往节，轻条荫夏初。闻钟北窗起，啸傲永日馀。
结茅临绝岸，隔水闻清磬。山水旷萧条，登临散情性。稍指缘原骑，还寻汲涧迳。长啸倚亭树，怅然川光暝。
高年不复出，门径众草生。时夏方新雨，果药发馀荣。疏澹下林景，流暮幽禽情。身名两俱遣，独此野寺行。
释子喜相偶，幽林俱避喧。安居同僧夏，清夜讽道言。对阁景恒晏，步庭阴始繁。逍遥无一事，松风入南轩。
曹溪旧弟子，何缘住此山。世有征战事，心将流水闲。埽林驱虎出，宴坐一林间。藩守宁为重，拥骑造云关。
池上鸣佳禽，僧斋日幽寂。高林晚露清，红药无人摘。春水不生烟，荒冈筠翳石。不应朝夕游，良为蹉跎客。
清露夏天晓，荒园野气通。水禽遥泛雪，池莲迥披红。幽林讵知暑，环舟似不穷。顿洒尘喧意，长啸满襟风。
亭宇丽朝景，帘牖散暄风。小山初构石，珍树正然红。弱藤已扶树，幽兰欲成丛。芳心幸如此，佳人时不同。
群木昼阴静，北窗凉气多。闲居逾时节，夏云已嵯峨。搴叶爱繁绿，缘涧弄惊波。岂为论夙志，对此青山阿。
居士近依僧，青山结茅屋。疏松映岚晚，春池含苔绿。繁华冒阳岭，新禽响幽谷。长啸攀乔林，慕兹高世躅。
借地结茅栋，横竹挂朝衣。秋园雨中绿，幽居尘事违。阴井夕虫乱，高林霜果稀。子有白云意，构此想岩扉。
河汉有秋意，南宫生早凉。玉漏殊杳杳，云阙更苍苍。华灯发新焰，轻烟浮夕香。顾迹知为忝，束带愧周行。
萧条竹林院，风雨丛兰折。幽鸟林上啼，青苔人迹绝。燕居日已永，夏木纷成结。几阁积群书，时来北窗阅。
北斋有凉气，嘉树对层城。重门永日掩，清池夏云生。遇此庭讼简，始闻蝉初鸣。逾怀故园怆，默默以缄情。
似与尘境绝，萧条斋舍秋。寒花独经雨，山禽时到州。清觞养真气，玉书示道流。岂将符守恋，幸已栖心幽。
子有新岁庆，独此苦寒归。夜叩竹林寺，山行雪满衣。深炉正燃火，空斋共掩扉。还将一尊对，无言百事违。
山阳遗韵在，林端横吹惊。响迥凭高阁，曲怨绕秋城。淅沥危叶振，萧瑟凉气生。始遇兹管赏，已怀故园情。
晴明寒食好，春园百卉开。彩绳拂花去，轻球度阁来。长歌送落日，缓吹逐残杯。非关无烛罢，良为羁思催。
人世拘形迹，别去间山川。岂意灵仙偶，相望亦弥年。夕衣清露湿，晨驾秋风前。临欢定不住，当为何所牵。
暗窗凉叶动，秋天寝席单。忧人半夜起，明月在林端。一与清景遇，每忆平生欢。如何方恻怆，披衣露更寒。
空堂岁已晏，密室独安眠。厌筿夜偏积，覆阁晓逾妍。连山暗古郡，惊风散一川。此时骑马出，忽省京华年。
萧屑杉松声，寂寥寒夜虑。州贫人吏稀，雪满山城曙。春塘看幽谷，栖禽愁未去。开闱正乱流，宁辨花枝处。
月暗竹亭幽，萤光拂席流。还思故园夜，更度一年秋。自惬观书兴，何惭秉烛游。府中徒冉冉，明发好归休。
夏条绿已密，朱萼缀明鲜。炎炎日正午，灼灼火俱燃。翻风适自乱，照水复成妍。归视窗间字，荧煌满眼前。
何人树萱草，对此郡斋幽。本是忘忧物，今夕重生忧。丛疏露始滴，芳馀蝶尚留。还思杜陵圃，离披风雨秋。
朝红争景新，夕素含露翻。妍姿如有意，流芳复满园。单栖守远郡，永日掩重门。不与花为偶，终遣与谁言。
洁性不可污，为饮涤尘烦。此物信灵味，本自出山原。聊因理郡馀，率尔植荒园。喜随众草长，得与幽人言。
山花夹径幽，古甃生苔涩。胡床理事馀，玉琴承露湿。朝与诗人赏，夜携禅客入。自是尘外踪，无令吏趋急。
对殿含凉气，裁规覆清沼。衰红受露多，馀馥依人少。萧萧远尘迹，飒飒凌秋晓。节谢客来稀，回塘方独遶。
远学临海峤，横此莓苔石。郡斋三四峰，如有灵仙迹。方愁暮云滑，始照寒池碧。自与幽人期，逍遥竟朝夕。
徂夏暑未晏，蝉鸣景已曛。一听知何处，高树但侵云。响悲遇衰齿，节谢属离群。还忆郊园日，独向涧中闻。
误点能成物，迷真许一时。笔端来已久，座上去何迟。顾白曾无变，听鸡不复疑。讵劳才子赏，为入国人诗。
俗吏闲居少，同人会面难。偶随香署客，来访竹林欢。暮馆花微落，春城雨暂寒。瓮间聊共酌，莫使宦情阑。
独有宦游人，偏惊物候新。云霞出海曙，梅柳渡江春。淑气催黄鸟，晴光照绿𬞟。忽闻歌苦调，归思欲霑巾。
积雨细纷纷，饥寒命不分。揽衣愁见肘，窥镜觅从文。九陌成泥海，千山尽湿云。龙钟驱款段，到处倍思君。
众芳春竞发，寒菊露偏滋。受气何曾异，开花独自迟。晚成犹有分，欲采未过时。勿弃东篱下，看随秋草衰。
清明暮春里，怅望北山陲。燧火开新焰，桐花发故枝。沈冥惭岁物，欢宴阻朋知。不及林间鸟，迁乔并羽仪。
京邑叹离群，江楼喜遇君。开筵当九日，泛菊外浮云。朗咏山川霁，酣歌物色新。君看酒中意，未肯丧斯文。
共幞台郎被，俱褰郡守帷。罚金殊往日，鸣玉幸同时。五马来何晚，双鱼赠已迟。江头望乡月，无夜不相思。
楚地劳行役，秦城罢鼓鼙。舟移洞庭岸，路出武陵谿。江月随人影，山花趁马蹄。离魂将别梦，先已到关西。
事佛轻金印，勤王度玉关。不知从树下，还肯到人间。楚水青莲净，吴门白日闲。圣朝须助理，绝莫爱东山。
天朝辟书下，风宪取才难。更谒麒麟殿，重簪獬豸冠。月明湘水夜，霜重桂林寒。别后头堪白，时时镜里看。
忠义三朝许，威名四海闻。更乘归鲁诏，犹忆破胡勋。别路逢霜雨，行营对雪云。明朝郭门外，长揖大将军。
避马台中贵，登车岭外遥。还因贡赋礼，来谒大明朝。地入商山路，乡连渭水桥。承恩返南越，尊酒重相邀。
何处堪留客，香林隔翠微。薜萝通驿骑，山竹挂朝衣。霜引台乌集，风惊塔雁飞。饮茶胜饮酒，聊以送将归。
少小客游梁，依然似故乡。城池经战阵，人物恨存亡。夏雨桑条绿，秋风麦穗黄。有书无寄处，相送一霑裳。
亭子春城外，朱门向绿林。柳枝经雨重，松色带烟深。漉酒迎山客，穿池集水禽。白云常在眼，聊足慰人心。
旌节临溪口，寒郊斗觉暄。红亭移酒席，画鹢逗江村。云带歌声飏，风飘舞袖翻。花间催秉烛，川上欲黄昏。
正月风光好，逢君上客稀。晓风催鸟啭，春雪带花飞。堂上吹金管，庭前试舞衣。俸钱供酒债，行子未须归。
北斗回新岁，东园值早春。竹风能醒酒，花月解留人。邑宰陶元亮，山家郑子真。平生颇同道，相见日相亲。
夜色带寒烟，灯花拂更然。残妆添石黛，艳舞落金钿。掩笑须欹扇，迎歌乍动弦。不知巫峡雨，何事海西边。
古戍依重险，高楼见五梁。山根盘驿道，河水浸城墙。庭树巢鹦鹉，园花隐麝香。忽然江浦上，忆作捕鱼郎。
八月洞庭秋，潇湘水北流。还家万里梦，为客五更愁。不用开书帙，偏宜上酒楼。故人京洛满，何日复同游。
堦下双梅树，春来画不成。晚时花未落，阴处叶难生。摘子防人到，攀枝畏鸟惊。风光先占得，桃李莫相轻。
学凤年犹小，乘龙日尚赊。初封千户邑，忽驾五云车。地接金人岸，山通玉女家。秋风何太早，吹落禁园花。
山店不凿井，百家同一泉。晚来南村黑，雨色和人烟。霜畦吐寒菜，沙雁噪河田。隐者不可见，天坛飞鸟边。
崷崪空城烟，凄清寒山景。秋风引归梦，昨夜到汝颍。近寺闻钟声，映陂见树影。所思何由见，东北徒引领。
数子皆故人，一时吏宛叶。经年总不见，书札徒满箧。斜日半空庭，旋风走梨叶。去君千里地，言笑何时接。
君住澧水北，我家澧水西。两村辨乔木，五里闻鸣鸡。饮酒溪雨过，弹棋山月低。徒闻蒋生径，尔去谁相携。
当官接闲暇，暂得归林泉。百里路不宿，两乡山复连。夜深露湿簟，月出风惊蝉。且尽主人酒，为君从醉眠。
先生近南郭，茅屋临东川。桑叶隐村户，芦花映钓船。有时著书暇，尽日窗中眠。且喜闾井近，灌田同一泉。
闻君寻野寺，便宿支公房。溪月冷深殿，江云拥回廊。然灯松林静，煮茗柴门香。胜事不可接，相思幽兴长。
偶得鱼鸟趣，复兹水木凉。远峰带雨色，落日摇川光。臼中西山药，袖里淮南方。唯爱隐几时，独游无何乡。
独鹤唳江月，孤帆凌楚云。秋风冷萧瑟，芦荻花纷纷。忽思湘川老，欲访云中君。骐𬴊息悲鸣，愁见豺虎群。
铁关天西涯，极目少行客。关门一小吏，终日对石壁。桥跨千仞危，路盘两崖窄。试登西楼望，一望头欲白。
峨眉烟翠新，昨夜秋雨洗。分明峰头树，倒插秋江底。久别二室间，图他五斗米。哀猿不可听，北客欲流涕。
世事何反复，一身难可料。头白翻折腰，还家私自笑。所嗟无产业，妻子嫌不调。五斗米留人，东谿忆垂钓。
君王嫌妾妒，闭妾在长门。舞袖垂新宠，愁眉结旧恩。绿钱侵履迹，红粉湿啼痕。羞被夭桃笑，看春独不言。
联步趋丹陛，分曹限紫微。晓随天仗入，暮惹御香归。白发悲花落，青云羡鸟飞。圣朝无阙事，自觉谏书稀。
西风传戍鼓，南望见前军。沙碛人愁月，山城犬吠云。别家逢逼岁，出塞独离群。发到阳关白，书今远报君。
西行殊未已，东望何时还。终日风与雪，连天沙复山。二年领公事，两度过阳关。相忆不可见，别来头已斑。
云送关西雨，风传渭北秋。孤灯然客梦，寒杵捣乡愁。滩上思严子，山中忆许由。苍生今有望，飞诏下林丘。
田中开白室，林下闭玄关。卷迹人方处，无心云自闲。竹深喧暮鸟，花缺露春山。胜事那能说，王孙去未还。
官舍临江口，滩声人惯闻。水烟晴吐月，山火夜烧云。且欲寻方士，无心恋使君。异乡何可住，况复久离群。
西蜀方携手，南宫忆比肩。平生犹不浅，羁旅转相怜。山店云迎客，江村犬吠船。秋来取一醉，须待月光眠。
按节辞黄阁，登坛恋赤墀。衔恩期报主，授律远行师。野鹊迎金印，郊云拂画旗。叨陪幕中客，敢和出车诗。
公府日无事，吾徒只是闲。草根侵柱础，苔色上门关。饮砚时见鸟，卷帘晴对山。新诗吟未足，昨夜梦东还。
门柳叶已大，春花今复阑。鬓毛方二色，愁绪日千端。夫子屡新命，鄙夫仍旧官。相思难见面，时展尺书看。
玉垒天晴望，诸峰尽觉低。故园江树北，斜日巅云西。旷野看人小，长空共鸟齐。高山徒仰止，不得日攀跻。
近县多过客，似君诚亦稀。南楼取凉好，便送故人归。鸟向望中灭，雨侵晴处飞。应须乘月去，且为解征衣。
当年最称意，数子不如君。战胜时偏许，名高人共闻。半天城北雨，斜日灞西云。科斗皆成字，无令错古文。
双凫出未央，千里过河阳。马带新行色，衣闻旧御香。县花迎墨绶，关柳拂铜章。别后能为政，相思淇水长。
潘郎腰绶新，霅上县花春。山色低官舍，湖光映吏人。不须嫌邑小，莫即耻家贫。更作东征赋，知君有老亲。
一身从远使，万里向安西。汉月垂乡泪，胡沙费马蹄。寻河愁地尽，过碛觉天低。送子军中饮，家书醉里题。
西亭系五马，为送故人归。客舍草新出，关门花欲飞。到来逢岁酒，却去换春衣。吏部应相待，如君才调稀。
借问虎贲将，从军凡几年。杀人宝刀缺，走马貂裘穿。山雨醒别酒，关云迎渡船。谢君贤主将，岂忘轮台边。
野店临官路，重城压御堤。山开灞水北，雨过杜陵西。归梦秋能作，乡书醉懒题。桥回忽不见，征马尚闻嘶。
忽闻骢马至，喜见故人来。欲语多时别，先愁计日回。山河宜晚眺，云雾待君开。为报乌台客，须怜白发催。
无计留君住，应须绊马蹄。红亭莫惜醉，白日眼看低。解带怜高柳，移床爱小谿。此来相见少，正事各东西。
夫子方寸里，秋天澄霁江。关西望第一，郡内政无双。狭室下珠箔，连宵倾玉缸。平明犹未醉，斜月隐书窗。
东郊未解围，忠义似君稀。误落胡尘里，能持汉节归。卷帘山对酒，上马雪沾衣。却向嫖姚幕，翩翩去若飞。
六月襄山道，三星汉水边。求凤应不远，去马賸须鞭。野店愁中雨，江城梦里蝉。襄阳多故事，为我访先贤。
一片他山石，巉巉映小池。绿窠攒剥藓，尖硕坐鸬鹚。水底看常倒，花边势欲欹。君心能不转，卿月岂相离。
相送欲狂歌，其如此别何。攀辕人共惜，解印日无多。仙掌云重见，关门路再过。双鱼莫不寄，县外是黄河。
斗柄欲东指，吾兄方北游。无媒谒明主，失计干诸侯。夜雪入穿履，朝霜凝敝裘。遥知客舍饮，醉里闻春鸠。
客舍见春草，忽闻思旧山。看君灞陵去，匹马成皋还。对酒风与雪，向家河复关。因悲宦游子，终岁无时闲。
夫子不自衒，世人知者稀。来倾阮氏酒，去着老莱衣。渭北草新出，关东花欲飞。楚王犹自惑，宋玉且将归。
献赋头欲白，还家衣已穿。羞过灞陵树，归种汶阳田。客舍少乡信，床头无酒钱。圣朝徒侧席，济上独遗贤。
尚书未出守，爱子向青州。一路通关树，孤城近海楼。怀中江橘熟，倚处戟门秋。更奉轻轩去，知君无客愁。
问吉转征鞍，安仁道姓潘。归期明主赐，别酒故人欢。珠箔障炉煖，孤裘耐腊寒。汝南遥倚望，蚤去及春盘。
看君尚少年，不第莫凄然。可即疲献赋，山村归种田。野花迎短褐，河柳拂长鞭。置酒聊相送，青门一醉眠。
迁客犹未老，圣朝今复归。一从襄阳住，几度梨花飞。世事了可见，怜君人亦稀。相逢贪醉卧，未得作春衣。
正月今欲半，陆浑花未开。出关见青草，春色正东来。夫子且归去，明时方爱才。还须及秋赋，莫即隐嵩莱。
中郎凤一毛，世上独贤豪。弱冠已银印，出身唯宝刀。还家卿月迥，度陇将星高。幕下多相识，边书醉懒操。
青袍美少年，黄绶一神仙。微子城东面，梁王苑北边。桃花色似马，榆荚小于钱。单父闻相近，家书早为传。
饮酒俱未醉，一言聊赠君。功曹善为政，明主还应闻。夜宿剑门月，朝行巴水云。江城菊花发，满道香氛氲。
子真河朔尉，邑里带清漳。春草迎袍色，晴花拂绶香。青山入官舍，黄鸟度宫墙。若到铜台上，应怜魏寝荒。
昨日山有信，祗今耕种时。遥传杜陵叟，怪我还山迟。独向潭上酌，无人林下棋。东谿忆汝处，闲卧对鸬鹚。
蜀郡路漫漫，梁州过七盘。二人来信宿，一县醉衣冠。谿逼春衫冷，林交宴席寒。西南如喷酒，遥向雨中看。
何地堪相饯，南楼出万家。可怜高处送，远见故人车。野果新成子，庭槐欲作花。爱君兄弟好，书向颍中夸。
巴江秋月新，阁道发征轮。战胜真才子，名高动世人。工文能似舅，擢第去荣亲。十月天官待，应须早赴秦。
夫子思何速，世人皆叹奇。万言不加点，七步犹嫌迟。对酒落日后，还家飞雪时。北堂应久待，乡梦促征期。
足下复不第，家贫寻故人。且倾湘南酒，羞对关西尘。山店橘花发，江城枫叶新。若从巫峡过，应见楚王神。
时辈似君稀，青春战胜归。名登郄诜第，身着老莱衣。称意人皆羡，还家马若飞。一枝谁不折，棣萼独相辉。
不择南州尉，高堂有老亲。楼台重蜃气，邑里杂鲛人。海暗三山雨，花明五岭春。此乡多宝玉，慎莫厌清贫。
程侯新出守，好日发行军。拜命时人羡，能官圣主闻。江楼黑塞雨，山郭冷秋云。竹马诸童子，朝朝待使君。
官柳叶尚小，长安春未浓。送君浔阳宰，把酒青门钟。水驿楚云冷，山城江树重。遥知南湖上，只对香炉峰。
虽不旧相识，知君丞相家。故园伊川上，夜梦方山花。种药畏春过，出关愁路赊。青门酒垆别，日暮东城鸦。
驷马映花枝，人人夹路窥。离心且莫问，春草自应知。不谓青云客，犹思紫禁时。别君能几日，看取鬓成丝。
去马疾如飞，看君战胜归。新登郄诜第，更著老莱衣。汉水行人少，巴山客舍稀。向南风候暖，腊月见春辉。
安西美少年，脱剑卸弓弦。不倚将军势，皆称司马贤。秋山城北面，古治郡东边。江上舟中月，遥思李郭仙。
送尔姑苏客，沧波秋正凉。橘怀三个去，桂折一枝将。湖上山当舍，天边水是乡。江村人事少，时作捕鱼郎。
罢起郎官草，初封刺史符。城边楼枕海，郭里树侵湖。郡政傍连楚，朝恩独借吴。观涛秋正好，莫不上姑苏。
无事向边外，至今仍不归。三年绝乡信，六月未春衣。客舍洮水聒，孤城胡雁飞。心知别君后，开口笑应稀。
未识已先闻，清辞果出群。如逢祢处士，似见鲍参军。梦暗巴山雨，家连汉水云。慈亲思爱子，几度泣霑裙。
词赋满书囊，胡为在战场。行间脱宝剑，邑里挂铜章。马疾飞千里，凫飞向五凉。遥知竹林下，星使对星郎。
相送泪沾衣，天涯独未归。将军初得罪，门客复何依。梦去湖山阔，书停陇雁稀。园林幸接近，一为到柴扉。
白羽绿弓弦，年年只在边。还家剑锋尽，出塞马蹄穿。逐虏西逾海，平胡北到天。封侯应不远，燕颔岂徒然。
卧病穷巷晚，忽惊骢马来。知君京口去，借问几时回。驿舫江风引，乡书海雁催。慈亲应倍喜，爱子在霜台。
卿家送爱子，愁见灞头春。草羡青袍色，花随黄绶新。县西函谷路，城北大阳津。日暮征鞍去，东郊一片尘。
一尉便垂白，数年唯草玄。出关策匹马，逆旅闻秋蝉。爱客多酒债，罢官无俸钱。知君羁思少，所适主人贤。
红亭酒瓮香，白面绣衣郎。砌冷虫喧坐，帘疏雨到床。钟催离兴急，弦逐醉歌长。关树应先落，随君满鬓霜。
万里来又去，三湘东复西。别多人换鬓，行远马穿蹄。山驿秋云冷，江帆暮雨低。怜君不解说，相忆在书题。
诏置海陵仓，朝推画省郎。还家锦服贵，出使绣衣香。水驿风催舫，江楼月透床。仍怀陆氏橘，归献老亲尝。
花绶傍腰新，关东县欲春。残书厌科斗，旧阁别麒麟。虞坂临官舍，条山映吏人。看君有知己，坦腹向平津。
神仙吏姓梅，人吏待君来。渭北草新出，江南花已开。城边宋玉宅，峡口楚王台。不畏无知己，荆州甚爱才。
诏出未央宫，登坛近总戎。上公周太保，副相汉司空。弓抱关西月，旗翻渭北风。弟兄皆许国，天地荷成功。
悔系腰间绶，翻为膝下愁。那堪汉水远，更值楚山秋。新橘香官舍，征帆拂县楼。王城不敢住，岂是爱荆州。
关树晚苍苍，长安近夕阳。回风醒别酒，细雨湿行装。习战边尘黑，防秋塞草黄。知君市骏马，不是学燕王。
君家旧淮水，水上到扬州。海树青官舍，江云黑郡楼。东南随去鸟，人吏待行舟。为报吾兄道，如今已白头。
送客飞鸟外，城头楼最高。樽前遇风雨，窗里动波涛。谒帝向金殿，随身唯宝刀。相思灞陵月，祗有梦偏劳。
早岁即相知，嗟君最后时。青云仍未达，白发欲成丝。小店关门树，长河华岳祠。弘农人吏待，莫使马行迟。
风尘奈汝何，终日独波波。亲老无官养，家贫在外多。醉眼轻白发，春梦渡黄河。相去关城近，何时更肯过。
剖竹向江𣸣，能名计日闻。隼旗新刺史，虎剑旧将军。驿舫宿湖月，州城浸海云。青门酒楼上，欲别醉醺醺。
常爱夏阳县，往年曾再过。县中饶白鸟，郭外是黄河。地近行程少，家贫酒债多。知君新称意，好得奈春何。
女几知君忆，春云相逐归。草堂开药裹，苔壁取荷衣。老竹移时少，新花旧处飞。可怜真傲吏，尘事到山稀。
灞上柳枝黄，垆头酒正香。春流饮去马，暮雨湿行装。驿路通函谷，州城接太行。覃怀人总喜，别驾得王祥。
楚客忆乡信，向家湖水长。住愁春草绿，去喜桂枝香。海月迎归楚，江云引到乡。吾兄应借问，为报鬓毛霜。
别乘向襄州，萧条楚地秋。江声官舍里，山色郡城头。莫羡黄公盖，须乘彦伯舟。高阳诸醉客，唯见古时丘。
别酒为谁香，春官驳正郎。醉经秦树远，梦怯汉川长。雨过风头黑，云开日脚黄。知君解起草，早去入文昌。
久客厌江月，罢官思早归。眼看春光老，羞见梨花飞。剑北山居小，巴南音信稀。因君报兵部，愁泪日沾衣。
欲谒明光殿，先趋建礼门。仙郎去得意，亚相正承恩。竹里巴山道，花间汉水源。凭将两行泪，为访邵平园。
英掾柳家郎，离亭酒瓮香。折腰思汉北，随传过巴阳。江树连官舍，山云到卧床。知君归梦积，去去剑川长。
闻欲朝龙阙，应须拂豸冠。风霜随马去，炎暑为君寒。客泪题书落，乡愁对酒宽。先凭报亲友，后月到长安。
羡他骢马郎，元日谒明光。立处闻天语，朝回惹御香。台寒柏树绿，江暖柳条黄。惜别津亭暮，挥戈忆鲁阳。
颜子人叹屈，宦游今未迟。伫闻明主用，岂负青云姿。江柳秋吐叶，山花寒满枝。知君客愁处，月满巴川时。
骢马五花毛，青云归处高。霜随驱夏暑，风逐振江涛。执简皆推直，勤王岂告劳。帝城谁不恋，回望动离骚。
斗酒渭城边，垆头耐醉眠。梨花千树雪，杨叶万条烟。惜别添壶酒，临岐赠马鞭。看君颍上去，新月到家圆。
上马带胡钩，翩翩度陇头。小来思报国，不是爱封侯。万里乡为梦，三边月作愁。早须清黠虏，无事莫经秋。
闻说轮台路，连年见雪飞。春风曾不到，汉使亦应稀。白草通疏勒，青山过武威。勤王敢道远，私向梦中归。
白发轮台使，边功竟不成。云沙万里地，孤负一书生。池上风回舫，桥西雨过城。醉眠乡梦罢，东望羡归程。
凫舃旧称仙，鸿私降自天。青袍移草色，朱绶夺花然。邑里雷仍震，台中星欲悬。吾兄此栖棘，因得贺初筵。
旌节临谿口，塞郊陡觉暄。红亭移酒席，画舸逗江村。云带歌声飏，风飘舞袖翻。花间催秉烛，川上欲黄昏。
有客至铃下，自言身姓梅。仙人掌里使，黄帝鼎边来。竹影拂棋局，荷香随酒杯。池前堪醉卧，待月未须回。
子夜雪华馀，卿家月影初。酒香薰枕席，炉气煖轩除。晚岁宦情薄，行军欢宴疏。相逢剩取醉，身外尽空虚。
谁宴霜台使，行军粉署郎。唱歌江鸟没，吹笛岸花香。酒影摇新月，滩声聒夕阳。江钟闻已暮，归櫂绿川长。
西边虏尽平，何处更专征。幕下人无事，军中政已成。座参殊俗语，乐杂异方声。醉里东楼月，偏能照列卿。
细管杂青丝，千杯倒接䍠。军中乘兴出，海上纳凉时。日没鸟飞急，山高云过迟。吾从大夫后，归路拥旌旗。
红亭出鸟外，骏马系云端。万岭窗前睥，千家肘底看。开瓶酒色嫩，踏地叶声干。为逼霜台使，重裘也觉寒。
太守拥朱轮，东郊物候新。莺声随坐啸，柳色唤行春。谷口云迎马，谿边水照人。郡中叨佐理，何幸接芳尘。
乘兴忽相招，僧房暮与朝。雪融双树湿，沙暗一灯烧。竹外山低塔，藤间院隔桥。归家如欲懒，俗虑向来销。
万顷浸天色，千寻穷地根。舟移城入树，岸阔水浮村。闲鹭惊箫管，潜蚪傍酒樽。暝来呼小吏，列火俨归轩。
载酒入天色，水凉难醉人。清摇县郭动，碧洗云山新。吹笛惊白鹭，垂竿跳紫鳞。怜君公事后，陂上日娱宾。
谿水碧于草，潺潺花底流。沙平堪濯足，石浅不胜舟。洗药朝与暮，钓鱼春复秋。兴来从所适，还欲向沧洲。
春池满复宽，晦节耐邀欢。月带虾蟆冷，霜随獬豸寒。水云低锦席，岸柳拂金盘。日暮舟中散，都人夹道看。
胡地三月半，梨花今始开。因从老僧饭，更上夫人台。清唱云不去，弹弦风飒来。应须一倒载，还似山公回。
高阁逼诸天，登临近日边。晴开万井树，愁看五陵烟。槛外低秦岭，窗中小渭川。蚤知清净理，常愿奉金仙。
九日黄花酒，登高会昔闻。霜威逐亚相，杀气傍中军。横笛惊征雁，娇歌落塞云。边头幸无事，醉舞荷吾君。
水路东连楚，人烟北接巴。山光围一郡，江月照千家。庭树纯栽橘，园畦半种茶。梦魂知忆处，无夜不京华。
郭外山色暝，主人林馆秋。疏钟入卧内，片月到床头。遥夜惜已半，清言殊未休。君虽在青琐，心不忘沧洲。
京兆小斋宽，公庭半药阑。瓯香茶色嫩，窗冷竹声干。盛德中朝贵，清风画省寒。能将吏部镜，照取寸心看。
华省谬为郎，蹉跎鬓已苍。到来恒幞被，随例且含香。竹影遮窗暗，花阴拂簟凉。君王新赐笔，草奏向明光。
万事信苍苍，机心久已忘。无端来出守，不是厌为郎。雨滴芭蕉赤，霜催橘子黄。逢君开口笑，何处有他乡。
相访但寻钟，门寒古殿松。弹琴醒暮酒，卷幔引诸峰。事惬林中语，人幽物外踪。吾庐幸接近，兹地兴偏慵。
风煖日暾暾，黄鹂飞近村。花明潘子县，柳暗陶公门。药椀摇山影，鱼竿带水痕。南桥车马客，何事苦喧喧。
暂诣高僧话，来寻野寺孤。岸花藏水碓，谿水映风炉。顶上巢新鹊，衣中带旧珠。谈禅未得去，辍櫂且踟蹰。
中峰炼金客，昨日游人间。叶县凫共去，葛陂龙暂还。春云凑深水，秋雨悬空山。寂寂清谿上，空馀丹灶闲。
卧疾尝晏起，朝来头未梳。见君胜服药，清话病能除。低柳共系马，小池堪钓鱼。观棋不觉暝，月出水亭初。
岸雨过城头，黄鹂上戍楼。塞北飘客泪，边柳挂乡愁。白发悲明镜，青春换敝裘。君从万里使，闻已到瓜州。
池上日相待，知君殊未回。徒教柳叶长，漫使梨花开。驷马去不见，双鱼空往来。思想不解说，孤负舟中杯。
终岁不得意，春风今复来。自怜蓬鬓改，羞见梨花开。西掖诚可恋，南山思早回。园庐幸接近，相与归蒿莱。
郡僻人事少，云山常眼前。偶从池上醉，便向舟中眠。与子居最近，周官情又偏。闲时耐相访，正有床头钱。
谷口来相访，空斋不见君。涧花然暮雨，潭树煖春云。门径稀人迹，檐峰下鹿群。衣裳与枕席，山霭碧氛氲。
怜君守一尉，家计复清贫。禄米尝不足，俸钱供与人。城头苏门树，陌上黎阳尘。不是旧相识，声同心自亲。
窗影摇群木，墙阴载一峰。野炉风自𦶟，山碓水能舂。勤学翻知误，为官好欲慵。高僧暝不见，月出但闻钟。
结茅闻楚客，卜筑汉江边。日落数归鸟，夜深闻扣舷。水痕侵岸柳，山翠借厨烟。调笑提筐妇，春来蚕几眠。
大河南郭外，终日气昏昏。白鸟下公府，青山当县门。故人是邑尉，过客驻征轩。不惮烟波阔，思君一笑言。
古戍依重险，高楼见五凉。山根盘驿道，河水浸城墙。庭树巢鹦鹉，园花隐麝香。忽如江浦上，忆作捕鱼郎。
三十始一命，宦情多欲阑。自怜无旧业，不敢耻微官。涧水吞樵路，山花醉药栏。秪缘五斗米，辜负一渔竿。
错料一生事，蹉跎今白头。纵横皆失计，妻子也堪羞。明主虽然弃，丹心亦未休。愁来无去处，祗上郡西楼。
盈盈一水隔，寂寂二更初。波上思罗袜，鱼边忆素书。月如眉已画，云似鬓新梳。春物知人意，桃花笑索居。
渭北春已老，河西人未归。边城细草出，客馆梨花飞。别后乡梦数，昨来家信稀。凉州三月半，犹未脱寒衣。
晓笛别乡泪，秋冰鸣马蹄。一身虏云外，万里胡天西。终日见征战，连年闻鼓鼙。故山在何处，昨日梦清谿。
马汗踏成泥，朝驰几万蹄。雪中行地角，火处宿天倪。塞迥心常怯，乡遥梦亦迷。那知故园月，也到铁关西。
异域阴山外，孤城雪海边。秋来唯有雁，夏尽不闻蝉。雨拂毡墙湿，风摇毳幕膻。轮台万里地，无事历三年。
雁塞通盐泽，龙堆接醋沟。孤城天北畔，绝域海西头。秋雪春仍下，朝风夜不休。可知年四十，犹自未对侯。
轮台风物异，地是古单于。三月无青草，千家尽白榆。蕃书文字别，胡俗语音殊。愁见流沙北，天西海一隅。
春流急不浅，归栧去何迟。愁客叶舟里，夕阳花水时。云晴开䗖𬟽，櫂发起鸬鹚。莫道东山远，衡门在梦思。
客舍梨叶赤，邻家闻𢭏衣。夜来尝有梦，坠泪缘思归。洛水行欲尽，缑山看渐微。长安祗千里，何事信音稀。
泸水南州远，巴山北客稀。岭云撩乱起，谿鹭等闲飞。镜里愁衰鬓，舟中换旅衣。梦魂知忆处，无夜不先归。
客厌巴南地，乡邻剑北天。江村片雨外，野寺夕阳边。芋叶藏山径，芦花杂渚田。舟行未可住，乘月且须牵。
渡口欲黄昏，归人争渡喧。近钟清野寺，远火点江村。见雁思乡信，闻猿积泪痕。孤舟万里外，秋月不堪论。
腊月江上煖，南桥新柳枝。春风触处到，忆得故园时。终日不如意，出门何所之。从人觅颜色，自笑弱男儿。
山色轩槛内，滩声枕席间。草生公府静，花落讼庭闲。云雨连三峡，风尘接百蛮。到来能几日，不觉鬓毛斑。
爱尔青青色，移根此地来。不曾台上种，留向碛中栽。脆叶欺门柳，狂花笑院梅。不须愁岁晚，霜露岂能摧。
云片何人画，尘侵粉色微。未曾行雨去，不见逐风归。只怪偏凝壁，回看欲惹衣。丹青忽借便，移向帝乡飞。
移根自远方，种得在僧房。六月花新吐，三春叶已长。抽茎高锡杖，引影到绳床。只为能除疾，倾心向药王。
幽山悲旧桂，长坂怆馀兰。地底孤灯冷，泉中一镜寒。铭旌门客送，骑吹路人看。漫作琉璃椀，淮王误合丹。
摄政朝章重，持衡国相尊。笔端通造化，掌内运乾坤。青史遗芳满，黄枢故事存。空悲渭桥路，谁对汉皇言。
天子悲元老，都人惜上公。优贤几杖在，会葬市朝空。丹旐飞斜日，清笳怨暮风。平生门下客，继美庙堂中。
盛德资邦杰，嘉谟作世程。门瞻驷马贵，时仰八龙名。罢市秦人送，还乡绛老迎。莫埋丞相印，留着付玄成。
五府瞻高位，三台丧大贤。礼容还故绛，宠赠冠新田。气歇汾阴鼎，魂飞京兆阡。先时剑已没，陇树久苍然。
富贵徒言久，乡闾殁后归。锦衣都未着，丹旐忽先飞。哀挽辞秦塞，悲笳出帝畿。遥知九原上，渐觉吊人稀。
蒙叟悲藏壑，殷宗惜济川。长安非旧日，京兆是新阡。黄霸官犹屈，苍生望已愆。唯馀卿月在，留向杜陵悬。
鼓角城中出，坟茔郭外新。雨随思太守，云从送夫人。蒿里埋双剑，松门闭万春。回瞻北堂上，金印已生尘。
忆昨明光殿，新承天子恩。剖符移北地，授钺领西门。塞草迎军幕，边云拂使轩。至今闻陇外，戎虏尚亡魂。
漫漫澄波阔，沈沈大厦深。秉心常匪席，行义每挥金。汲引窥兰室，招携入翰林。多君有令子，犹注世人心。
河尹恩荣旧，尚书宠赠新。一门传画戟，几世驾朱轮。夜色何时晓，泉台不复春。唯馀朝服在，金印已生尘。
白日扃泉户，青春掩夜台。旧堂阶草长，空院砌花开。山晚铭旌去，郊寒骑吹回。三川难可见，应惜庾公才。
令德当时重，高门举世推。从夫荣已绝，封邑宠难追。陌上人皆惜，花间鸟亦悲。仙郎看陇月，犹忆画眉时。
遽闻伤别剑，忽复叹藏舟。灯冷泉中夜，衣寒地下秋。青松吊客泪，丹旐路人愁。徒有清河在，空悲逝水流。
鹊印庆仍传，鱼轩宠莫先。从夫元凯贵，训子孟轲贤。龙是双归日，鸾非独舞年。哀容今共尽，凄怆杜陵田。
结宇依青嶂，开轩对翠畴。树交花两色，溪合水重流。竹径春来埽，兰樽夜不收。逍遥自得意，鼓腹醉中游。
江天寒意少，冬月雨仍飞。出户愁为听，从风洒客衣。旅魂惊处断，乡信意中微。几日应晴去，孤舟且欲归。
引出白云根，潺潺涨藓痕。冷光摇砌锡，疏影露枝猿。净带凋霜叶，香通洗药源。贝多文字古，宜向此中翻。
禁苑春风起，流莺绕合欢。玉窗通日气，珠箔卷轻寒。杨叶垂阴砌，梨花入井阑。君王好长袖，新作舞衣宽。
日晚梧桐落，微寒入禁垣。月悬三雀观，霜度万秋门。艳舞矜新宠，愁容泣旧恩。不堪深殿里，帘外欲黄昏。
故人谢城阙，挥手碧云期。谿月照隐处，松风生兴时。旧林日云暮，芳草岁空滋。甘与子成梦，请君同所思。
江南折芳草，江北赠佳期。江阔水复急，过江常苦迟。𬞟白兰叶青，恐度先香时。美人碧云外，宁见长相思。
去岁离秦望，今冬使楚关。泪添天目水，发变海头山。别母乌南逝，辞兄雁北还。宦游偏不乐，长为忆慈颜。
夕膳望东周，晨装不少留。酒中同乐事，关外越离忧。座湿秦山雨，庭寒渭水秋。何当鹰隼击，来拂故林游。
闲琴开旅思，清夜有愁心。圆月正当户，微风犹在林。苍茫孤亭上，历乱多秋音。言念待明发，东山幽意深。
人心不忘乡，矧余客已久。送君江南去，秋醉洛阳酒。赠言幽径兰，别思河堤柳。征帆暮风急，望望空延首。
君家东海东，君去因秋风。漫漫指乡路，悠悠如梦中。烟雾积孤岛，波涛连太空。冒险当不惧，皇恩措尔躬。
日月生天久，年年庆一回。时平祥不去，寿远节长来。连吹千家笛，同朝百郡杯。愿持金殿镜，处处照遗才。
妾命何偏薄，君王去不归。欲令遥见悔，楼上试春衣。空殿看人入，深宫羡鸟飞。翻悲因买赋，索镜照空辉。
妾家巫峡阳，罗幌寝兰堂。晓日临窗久，春风引梦长。落钗仍挂鬓，微汗欲消黄。纵使朦胧觉，魂犹逐楚王。
阿娇年未多，弱体性能和。怕重愁拈镜，怜轻喜曳罗。临津双洛浦，对月两嫦娥。独有荆王殿，时时暮雨过。
露井桃花发，双双燕并飞。美人姿态里，春色上罗衣。自爱频开镜，时羞欲掩扉。不知行路客，遥惹五香归。
杏梁初照日，碧玉后堂开。忆事临妆笑，春娇满镜台。含声歌扉举，顾影舞腰回。别有佳期处，青楼客夜来。
白皙歌童子，哀音绝又连。楚妃临扇学，卢女隔帘传。晓燕喧喉里，春莺啭舌边。若逢汉武帝，还是李延年。
云端有灵匹，掩映拂妆台。夜久应摇珮，天高响不来。片欢秋始展，残梦晓翻催。却怨填河鹊，留桥又不回。
画扇出秦楼，谁家赠列侯。小含吴剡县，轻带楚扬州。揜作山云暮，摇成陇树秋。坐来传与客，汉水又回流。
宋玉东家女，常怀物外多。自从图渤海，谁为觅湘娥。白鹭栖脂粉，赪鲂跃绮罗。仍怜转娇眼，别恨一横波。
百舌闻他郡，间关媚物华。敛形藏一叶，分响出千花。坐爱时褰幌，行藏或驻车。不须应独感，三载已辞家。
淑德延公胄，宜家接帝姻。桂宫男掌仆，兰殿女升嫔。恩泽昭前命，盈虚变此辰。万年今已矣，彤管列何人。
虫响乱啾啾，更人正数筹。魂归洞庭夜，霜卧洛阳秋。微月有时隐，长河到晓流。起来还嘱雁，乡信在吴洲。
凤辖将军位，龙门司隶家。衣冠为隐逸，山水作繁华。径出重林草，池摇两岸花。谁知贵公第，亭院有烟霞。
早行星尚在，数里未天明。不辨云林色，空闻风水声。月从山上落，河入斗间横。渐至重门外，依稀见洛城。
玉塞抵长城，金徽暎高阙。遥心万馀里，直望三边月。霜静影逾悬，露晞光渐没。思君不可见，空叹将焉歇。
塞北狂胡旅，城南敌汉围。巉岩一鼓气，拔利五兵威。虏骑瞻山哭，王师拓地飞。不应须宠战，当遂勒金徽。
亡国秦韩代，荣身刘项年。金槌击政后，玉斗碎增前。圣主称三杰，明离保四贤。已申黄石祭，方慕赤松仙。
天下今无事，云中独未宁。忝驱更戍卒，方远送边庭。马饮长城水，军占太白星。国恩行可报，何必守经营。
江风久未歇，山雨复相仍。巨浪天涯起，馀寒川上凝。忧人劳夕惕，乡事惫晨兴。远听知音骇，诚哉不可陵。
问俗周楚甸，川行眇江浔。兴随晓光发，道会春言深。回眺佳气象，远怀得山林。伫应舟楫用，曷务归闲心。
月生东荒外，天云收夕阴。爱见澄清景，象吾虚白心。耳目静无哗，神超道性深。乘兴得至乐，寓言因永吟。
下帷长日尽，虚馆早凉生。芳草犹未荐，如何蜻蛚鸣。秋风已振衣，客去何时归。为问当途者，宁知心有违。
粉壁画云成，如能上太清。影从霄汉发，光照掖垣明。暎筿多幽趣，临轩得野情。独思作霖雨，流润及生灵。
越艳谁家女，朝游江岸傍。青春犹未嫁，红粉旧来娼。锦袖盛朱橘，银钩摘紫房。见人羞不语，回艇入溪藏。
但有离宫处，君王每不居。旗门芳草合，辇路小槐疏。殿闭山烟满，窗凝野霭虚。丰年多望幸，春色待銮舆。
路辟天光远，春还月道临。草浓河畔色，槐结路边阴。未映君王史，先标胄子襟。经明如可拾，自有致云心。
发源自嶓冢，东注经襄阳。一道入溟渤，别流为沧浪。求思咏游女，投吊悲昭王。水滨不可问，日暮空汤汤。
溪水碧悠悠，猿声断客愁。渔潭逢钓楫，月浦值孤舟。访泊随烟火，迷途视斗牛。今宵越乡意，还取醉忘忧。
彩云呈瑞质，五色发人寰。独作龙虎状，孤飞天地间。隐隐临北极，峨峨象南山。恨在帝乡外，不逢枝叶攀。
举手整花钿，翻身舞锦筵。马围行处匝，人压看场圆。歌要齐声和，情教细语传。不知心大小，容得许多怜。
仙闱井初凿，灵液沁成泉。色湛青苔里，寒凝紫绠边。铜瓶向影落，玉甃抱虚圆。永愿调神鼎，尧时泰万年。
君王巡海内，北阙下明台。云物天中少，烟花岁后来。河从御苑出，山向国门开。寂寞东京里，空留贾谊才。
春江可怜事，最在美人家。鹦鹉能言鸟，芙蓉巧笑花。地衔金作埒，水抱玉为沙。薄晚青丝骑，长鞭赴狭斜。
任气称张放，衔恩在少年。玉阶朝就日，金屋夜升天。轩骑青云际，笙歌绿水边。建章明月好，留醉伴风烟。
水竹谁家宅，幽庭向苑门。今知季伦沼，旧是辟疆园。饥鹭窥鱼静，鸣鸦带子喧。兴成秪自适，欲白返忘言。
纳凉每选地，近得青门东。林与缭垣接，池将沁水通。枝交帝女树，桥映美人虹。想是忘机者，悠悠在兴中。
林间求适意，池上得清飙。稍稍斜回檝，时时一度桥。水光壁际动，山影浪中摇。不见李元礼，神仙何处要。
贵人昔未贵，咸愿顾寒微。及自登枢要，何曾问布衣。平明登紫阁，日晏下彤闱。扰扰路傍子，无劳歌是非。
扶起离披菊，霜轻喜重开。醉中惊老去，笑里觉愁来。月送人无尽，风吹浪不回。感时将有寄，诗思涩难裁。
火炎逢六月，金伏过三庚。几度衣裳汗，谁家枕簟清。颁冰无下位，裁扇有高名。吏部还开瓮，殷勤二客情。
酒礼惭先祭，刑书已旷官。诏驰黄纸速，身在绛纱安。圣位登堂静，生徒跪席寒。庭槐暂摇落，幸为入春看。
西汜驰晖过，东园别路长。岁华唯陇柏，春事罢公桑。龟兆开泉户，禽巢闭画梁。更闻哀礼过，明诏制心丧。
回塘分越水，古树积吴烟。扫竹催铺席，垂萝待系船。鸟窥新罅栗，龟上半攲莲。屡入忘归地，长嗟俗事牵。
遥礼前朝塔，微闻后夜钟。人间第四祖，云里一双峰。积雨封苔径，多年亚石松。传心不传法，谁可继高踪。
运筹时所贵，前席礼偏深。羸驾归贫宅，攲冠出禁林。凤巢方得地，牛喘最关心。雅望期三入，东山未可寻。
交臂多相共，风流忆此人。海翻移里巷，书蠹积埃尘。奉佛栖禅久，辞官上疏频。故来分半宅，惟是旧交亲。
挥泪送回人，将书报所亲。晚年多疾病，中路有风尘。王粲频征楚，君恩许入秦。还同星火去，马上别江春。
心与青春背，新年亦掩扉。渐穷无相学，惟避不材讥。积病攻难愈，衔恩报转微。定知书课日，优诏许辞归。
祈门官罢后，负笈向桃源。万卷长开帙，千峰不闭门。绿杨垂野渡，黄鸟傍山村。念尔能高枕，丹墀会一论。
为郎复典郡，锦帐映朱轮。露冕随龙节，停桡得水人。早霜芦叶变，寒雨石榴新。莫怪谙风土，三年作逐臣。
君罢江西日，家贫为一官。还归五陵去，只向远峰看。暮色催人别，秋风待雨寒。遥知到三径，唯有菊花残。
艰难只用武，归向浙河东。松雪千山暮，林泉一水通。乡心缘绿草，野思看青枫。春日偏相忆，裁书寄剡中。
风流与才思，俱似晋时人。淮月归心促，江花入兴新。云深沧海暮，柳暗白田春。共道官犹小，怜君孝养亲。
水流过海稀，尔去换春衣。泪向槟榔尽，身随鸿雁归。草思晴后发，花怨雨中飞。想到金陵渚，酣歌对落晖。
久作涔阳令，丹墀忽再还。凄凉辞泽国，离乱到乡山。北固滩声满，南徐草色闲。知心从此别，相忆鬓毛斑。
行春日已晓，桂檝逐寒烟。转曲遥峰出，看涛极浦连。入京当献赋，封事更闻天。日日趋黄阁，应忘云海边。
主人冯轼贵，送客泛舟稀。逼岸随芳草，回桡背落晖。映花双节驻，临水伯劳飞。醉与群公狎，春塘露冕归。
十年犹执宪，万里独归春。旧国逢芳草，青云见故人。潘郎今发白，陶令本家贫。相送临京口，停桡泪满巾。
岳阳天水外，念尔一帆过。野墅人烟迥，山城雁影多。有时巫峡色，终日洞庭波。丞相今为郡，应无劳者歌。
骚人夸竹杖，赠我意何深。万点湘妃泪，三年贾谊心。愿持终白首，谁道贵黄金。他日归愚谷，偏宜绿绮琴。
羡尔湘东去，烟花尚可亲。绿芳深映鸟，远岫递迎人。饥狖啼初日，残莺惜暮春。遥怜谢客兴，佳句又应新。
丞相过邦牧，清弦送羽觞。高情同客醉，子夜为人长。斜汉这过斗，寒云正护霜。新安江自绿，明主待惟良。
山殿秋云里，香烟出翠微。客寻朝磬至，僧背夕阳归。下界千门在，前朝万事非。看心兼送目，葭菼自依依。
惆怅遥江路，萧条落日过。蝉鸣独树急，鸦向古城多。转曲随青嶂，因高见白波。潘生秋径草，严子意如何。
句曲千峰暮，归人向远烟。风摇近水叶，云护欲晴天。夕照留山馆，秋光落草田。征途傍斜日，一骑独翩翩。
茅檐闲寂寂，无事觉人和。井近时浇圃，城低下见河。兴缘芳草积，情向远峰多。别日归吴地，停桡更一过。
君承明主意，日日上丹墀。东阁论兵后，南宫草奏期。人稀傍河处，槐暗入关时。独遣吴州客，平陵结梦思。
欲究先儒教，还过支遁居。山堦闲听法，竹迳独看书。向日荷新卷，迎秋柳半疏。风流有佳句，不似带经锄。
君为万里宰，恩及五湖人。未满先求退，归闲不厌贫。远峰晴更近，残柳雨还新。要自趋丹陛，明年鸡树亲。
映水光难定，凌虚体自轻。夜风吹不灭，秋露洗还明。向烛仍分焰，投书更有情。犹将流乱影，来此傍檐楹。
射策名先著，论兵气自雄。能全季布诺，不道鲁连功。流水蒹葭外，诸山睥睨中。别君秋日晚，回首夕阳空。
迁客投于越，临江泪满衣。独随流水远，转觉故人稀。万木迎秋序，千峰驻晚晖。行舟犹未已，惆怅暮潮归。
寂寞横塘路，新篁覆水低。东风潮信满，时雨稻秔齐。寡妇共租税，渔人逐鼓鼙。惭无卓鲁术，解印谢黔黎。
宋玉怨三秋，张衡复四愁。思乡雁北至，欲别水东流。倚树看黄叶，逢人诉白头。佳期不可失，落日自登楼。
爱尔无羁束，云山恣意过。一身随远岫，孤櫂任轻波。世事关心少，渔家寄宿多。芦花泊舟处，江月奈人何。
满庭多种药，入里作山家。终日能留客，凌寒亦对花。海鸥过竹屿，门柳拂江沙。知尔卑栖意，题诗美白华。
山林唯幽静，行住不妨禅。高月穿松迳，残阳过水田。诗从宿世悟，法为本师传。能使南人敬，修持香火缘。
阳羡兰陵近，高城带水闲。浅流通野寺，绿茗盖春山。长吏多愁罢，游人讵肯还。知君日清净，无事掩重关。
汉主留才子，春城直紫微。对花阊阖静，过竹吏人稀。裁诏催添烛，将朝欲更衣。玉堂宜岁久，且莫厌彤闱。
怜尔因同舍，看书似外家。出关逢落叶，傍水见寒花。送远添秋思，将衰恋岁华。清淮倍相忆，回首莫令赊。
诗人饶楚思，淮上及春归。旧浦菱花发，闲门柳絮飞。高名乡曲重，少事道流稀。定向渔家醉，残阳卧钓矶。
隳官就宾荐，时辈讵争先。盛业推儒行，高科独少年。迎秋见衰叶，馀照逐鸣蝉。旧里三峰下，开门古县前。
高第由佳句，诸生似者稀。长安带酒别，建业候潮归。稚子欢迎櫂，邻人为扫扉。含情过旧浦，鸥鸟亦依依。
但能一官适，莫羡五侯尊。山色垂趋府，潮声自到门。缘塘剡溪路，映竹五湖村。王谢登临处，依依今尚存。
塞鸿归欲尽，北客始辞春。零桂虽逢竹，湘川少见人。江花铺浅水，山木暗残春。修刺辕门里，多怜尔为亲。
惭君从弱岁，顾我比诸昆。同事元戎久，俱承国士恩。随莺过淮水，看柳向辕门。草色金陵岸，思心那可论。
停车邀别乘，促轸奏胡笳。若见楚山暮，因愁浙水赊。河堤经浅草，村径历繁花。更有堪悲处，梁城春日斜。
平津旧东阁，深巷见南山。卷箔岚烟润，遮窗竹影闲。倾茶兼落帽，恋客不开关。斜照窥帘外，川禽时往还。
虚室独焚香，林空静磬长。闲窥数竿竹，老在一绳床。啜茗翻真偈，然灯继夕阳。人归远相送，步履出回廊。
虏近人行少，怜君独出城。故关逢落叶，寒日逐徂征。闻笛添归思，看山惬野情。皇华今绝少，龙额也相迎。
时称谢康乐，别事汉平津。衰柳寒关道，高车左掖臣。背河见北雁，到洛问东人。忆昔游金谷，相看华发新。
多雨南宫夜，仙郎寓直时。漏长丹凤阙，秋冷白云司。萤影侵堦乱，鸿声出苑迟。萧条人吏散，小谢有新诗。
故乡那可到，令弟独能归。诸将矜旄节，何人重布衣。空城流水在，荒泽旧村稀。秋日平原路，虫鸣桑叶飞。
君过湟中去，寻源未是赊。经春逢白草，尽日度黄沙。双节行为伴，孤烽到似家。和戎非用武，不学李轻车。
春愁能浩荡，送别又如何。人向吴台远，莺飞汉苑多。见花羞白发，因尔忆沧波。好是神仙尉，前贤亦未过。
伏奏随廉使，周行外冗员。白髭空受岁，丹陛不朝天。秉烛千官去，垂帘一室眠。羡君青琐里，并冕入炉烟。
雪深扬子岸，看柳尽成梅。山色潜知近，潮声只听来。夜禽惊晓散，春物受寒催。粉署生新兴，瑶华寄上才。
细草绿汀洲，王孙耐薄游。年华初冠带，文体旧弓裘。野渡花争发，春塘水乱流。使君怜小阮，应念倚门愁。
清政过前哲，香名达至尊。明通汉家籍，重识府公恩。春景生云物，风潮敛雪痕。长吟策羸马，青楚入关门。
吏曹难茂宰，主意念疲人。更事文犀节，还过白马津。云间辞北阙，树里出西秦。为报陶明府，裁书莫厌贫。
处处空篱落，江村不忍看。无人花色惨，多雨鸟声寒。黄霸初临郡，陶潜未罢官。乘春务征伐，谁肯问凋残。
沴气清金虎，兵威壮铁冠。扬旌川色暗，吹角水风寒。人对辎𫐌醉，花垂睥睨残。羡归丞相阁，空望旧门栏。
万室边江次，孤城对海安。朝霞晴作雨，湿气晚生寒。苔色侵衣桁，潮痕上井栏。题诗招茂宰，思尔欲辞官。
袖中多丽句，未遣世人闻。醉夜眠江月，闲时逐海云。荻花寒漫漫，鸥鸟暮群群。若到长沙苑，渔家更待君。
圣主临前殿，殷忧遣使臣。气迎天诏喜，恩发土膏春。草色催归櫂，莺声为送人。龙沙多道里，流水自相亲。
淮南频送别，临水惜残春。攀折隋宫柳，淹留秦地人。含情归上国，论旧见平津。更接天津近，馀花映绶新。
十里山村道，千峰栎树林。霜浓竹枝亚，岁晚荻花深。草市多樵客，渔家足水禽。幽居虽可羡，无那子牟心。
野寺江城近，双旌五马过。禅心超忍辱，梵语问多罗。松林闲僧老，云烟晚日和。寒塘归路转，清磬隔微波。
一门同秘省，万里作长城。问绢莲花府，扬旗细柳营。词锋偏却敌，草奏直论兵。何幸新诗赠，真输小谢名。
不耻青袍故，尤宜白发新。心朝玉皇帝，貌似紫阳人。湘浦眠销日，桃源醉度春。能文兼证道，庄叟是前身。
莫向黔中路，令人到欲迷。水声巫峡里，山色夜郎西。树隔朝云合，猿窥晓月啼。南方饶翠羽，知尔饮清溪。
迢递荆州路，山多水又分。霜林澹寒日，朔雁蔽南云。八座由持节，三湘亦置军。自当行直指，应不为功勋。
西望香炉雪，千峰晚色新。白头悲作吏，黄纸苦催人。多负登山屐，深藏漉酒巾。伤心公府内，手板日相亲。
惆怅重阳日，空山野菊新。蒹葭百战地，江海十年人。叹老堪衰柳，伤秋对白𬞟。孤楼闻夕磬，塘路向城𬮱。
晴景应重阳，高台怆远乡。水澄千室倒，雾卷四山长。受节人逾老，惊寒菊半黄。席前愁此别，未别已沾裳。
淇上春风涨，鸳鸯逐浪飞。清明桑叶小，度雨杏花稀。卫女红妆薄，王孙白马肥。相将踏青去，不解惜罗衣。
自小从游惯，多由戏笑偏。常时矜礼数，渐老荷优怜。见主承休命，为郎贵晚年。伯喈文与篆，虚作汉家贤。
闻说湘川路，年年苦雨多。猿啼巫峡雨，月照洞庭波。穷海人还去，孤城雁共过。青山不可极，来往自蹉跎。
公务江南远，留驩幕下荣。枫林缘楚塞，水驿到湓城。岸草知春晚，沙禽好夜惊。风帆几度泊，处处暮潮声。
南登秦岭头，回望始堪愁。汉阙青门远，高山蓝水流。三湘迁客去，九陌故人游。从此辞乡泪，双垂不复收。
清秀过终童，携书访老翁。以吾为世旧，怜尔继家风。淮岸经霜柳，关城带月鸿。春归定得意，花送到东中。
执宪随征虏，逢秋出故关。雨多愁郢路，叶下识衡山。地远从军乐，兵强分野闲。皇家不易将，此去未应还。
法许庐山远，诗传休上人。独归双树宿，静与百花亲。对物虽留兴，观空已悟身。能令折腰客，遥赏竹房春。
草色随骢马，悠悠共出秦。水传云梦晓，山接洞庭春。帆影连三峡，猿声在四邻。青门一分首，难见杜陵人。
东门垂柳长，回首独心伤。日暖临芳草，天晴忆故乡。映花莺上下，过水蝶悠飏。借问同行客，今朝泪几行。
文若为全德，留侯是重名。论公长不宰，因病得无生。大梦依禅定，高坟共化城。自应怜寂灭，人世但伤情。
共美持衡日，皆言折槛时。蜀侯供庙略，汉主缺台司。车马行仍止，笳箫咽又悲。今年杜陵陌，殄瘁百花迟。
神理今何在，斯人竟若斯。颜渊徒有德，伯道且无儿。白发今非老，青云数有奇。谁言夕郎拜，翻向夜台悲。
社里东城接，松阡北地开。闻笳春色惨，执绋故人哀。终日南山对，何时渭水回。仁兄与恩旧，相望泣泉台。
傍海皆荒服，分符重汉臣。云山百越路，市井十洲人。执玉来朝远，还珠入贡频。连年不见雪，到处即行春。
古郡邻江岭，公庭半薜萝。府僚闲不入，山鸟静偏过。睥睨临花柳，栏干枕芰荷。麦秋今欲至，君听两岐歌。
本梡稀难识，沙门种则生。叶殊经写字，子为佛称名。滤水浇新长，燃灯暖更荣。亭亭无别意，只是劝修行。
每看苔藓色，如向簿书闲。幽思缠芳树，高情寄远山。雨痕连地绿，日色出林斑。却笑兴公赋，临危滑石间。
郡北乘流去，花间竟日行。海鱼朝满市，江鸟夜喧城。止酒非关病，援琴不在声。应缘五斗米，数日滞渊明。
朝列称多士，君家有二难。贞为台里柏，芳作省中兰。夜宿分曹阔，晨趋接武欢。每怜双阙下，雁序入鸳鸾。
近海川原薄，人家本自稀。黍苗期腊酒，霜叶是寒衣。市井谁相识，渔樵夜始归。不须骑马问，恐畏狎鸥飞。
近远从王事，南行处处经。手持霜简白，心在夏苗青。回雁书应报，愁猿夜屡听。因君使绝域，方物尽来庭。
细雨未成霖，垂帘但觉阴。唯看上砌湿，不遣入檐深。度隟霑霜简，因风润绮琴。须移户外屦，檐溜夜相侵。
西掖驰名久，东阳出守时。江山婺女分，风月隐侯诗。别恨双溪急，留欢五马迟。回舟映沙屿，未远剩相思。
愿以金秤锤，因君赠别离。钩悬新月吐，衡举众星随。掌握须平执，锱铢必尽知。由来投分审，莫放弄权移。
子欲适东周，门人盈岐路。高标信难仰，薄官非始务。绵邈千里途，裴回四郊暮。征车日云远，抚己惭深顾。
大名掩诸古，独断无不适。德遂天下宗，官为幕中客。骊山浮云散，灞岸零雨夕。请业非远期，圆光再生魄。
大德讵可拟，高梧有长离。素怀经纶具，昭世犹安卑。落日去关外，悠悠隔山陂。我心如浮云，千里相追随。
夫子高世迹，时人不可攀。今予亦云幸，谬得承温颜。良策资入幕，遂行从近关。青春灞亭别，此去何时还。
吾见夫子德，谁云习相近。数仞不可窥，言味终难尽。处喧虑常澹，作吏心亦隐。更有嵩少峰，东南为胜引。
吾师继微言，赞述在坟典。寸禄聊自资，平生宦情鲜。逶迟东州路，春草深复浅。日远夫子门，中心曷由展。
天生良史笔，浪迹擅文藻。中夏授参谋，东夷愿闻道。行轩玩春日，饯席藉芳草。幸得师季良，欣留箧笥宝。
斤溪数亩田，素心拟长往。繄君曲得引，使我缨俗网。风尘岂不劳，道义成心赏。春郊桃李月，忍此戒征两。
官闲幕府下，聊以任纵诞。文学鲁仲尼，高标嵇中散。出门时雨润，对酒春风暖。感激知己恩，别离魂欲断。
古寺传灯久，层城闭阁闲。香花同法侣，旌斾入深山。寒磬虚空里，孤云起灭间。谢公忆高卧，徒御欲东还。
罢战回龙节，朝天上凤池。寒生五湖道，春入万年枝。召化多遗爱，胡清已畏知。怀恩偏感别，堕泪向旌麾。
摇落空林夜，河阳兴已生。未辞公府步，知结远山情。高柳风难定，寒泉月助明。袁公方卧雪，尺素及柴荆。
花宫难久别，道者忆千灯。残雪入林路，暮山归寺僧。日光依嫩草，泉响滴春冰。何用求方便，看心是一乘。
禁省夜沈沈，春风雪满林。沧洲归客梦，青琐近臣心。挥翰宣鸣玉，承恩在赐金。建章寒漏起，更助掖垣深。
几年人不见，林下掩柴关。留客当清夜，逢君话旧山。隔城寒杵急，带月早鸿还。南陌虽相近，其如隐者闲。
从此无期见，柴门对雪开。二毛逢世难，万恨掩泉台。返照空堂夕，孤城吊客回。汉家偏访道，犹畏鹤书来。
悠悠千里去，惜此一尊同。客散高楼上，帆飞细雨中。山程随远水，楚思在青枫。共说前期易，沧波处处同。
春山唯一室，独坐草萋萋。身寂心成道，花闲鸟自啼。细泉松径里，返景竹林西。晚与门人别，依依出虎溪。
千峰待逋客，香茗复丛生。采摘知深处，烟霞羡独行。幽期山寺远，野饭石泉清。寂寂燃灯夜，相思一磬声。
南忆新安郡，千山带夕阳。断猿知夜久，秋草助江长。疏发应成素，青松独耐霜。爱才称汉主，题柱待回乡。
悲风生旧浦，云岭隔东田。伏腊同鸡黍，柴门闭雪天。孤村明夜火，稚子候归船。静者心相忆，离居畏度年。
云梦南行尽，三湘万里流。山川重分手，徒御亦悲秋。白简劳王事，清猿助客愁。离群复多病，岁晚忆沧洲。
腊尽促归心，行人及华阴。云霞仙掌出，松柏古祠深。野渡冰生岸，寒川烧隔林。温泉看渐近，宫树晚沈沈。
谷口山多处，君归不可寻。家贫青史在，身老白云深。扫雪开松径，疏泉过竹林。馀生负丘壑，相送亦何心。
流萤与落叶，秋晚共纷纷。返照城中尽，寒砧雨外闻。离人见衰鬓，独鹤暮何群。楚客在千里，相思看碧云。
南幰衔恩去，东夷泛海行。天遥辞上国，水尽到孤城。已变炎凉气，仍愁浩淼程。云涛不可极，来往见双旌。
石梁人不到，独往更迢迢。乞食山家少，寻钟野寺遥。松门风自扫，瀑布雪难消。秋夜闻清梵，馀音逐海潮。
孤棹闽中客，双旌海上军。路人从北少，海水向南分。野鹤伤秋别，林猿忌夜闻。汉家崇亚相，知子远邀勋。
草色随骢马，悠悠同出秦。水传云梦晓，山接洞庭春。帆影连三峡，猿声近四邻。青门一分手，难见杜陵人。
寒踪白云里，法侣自提携。竹径通城下，松门隔水西。方同沃洲去，不似武陵迷。仿佛方知处，高峰是会稽。
谢客开山后，郊扉积水通。江湖千里别，衰老一尊同。返照寒川满，平田暮雪空。沧洲自有趣，不便哭途穷。
谁能愁此别，到越会相逢。长忆云门寺，门前千万峰。石床埋积雪，山路倒枯松。莫学白居士，无人知去踪。
西去意如何，知随贡士科。吟诗向月路，驱马出烟萝。晚色寒芜远，秋声候雁多。自怜归未得，相送一劳歌。
悠悠驱匹马，征路上连冈。晚翠深云窦，寒台净石梁。秋花偏似雪，枫叶不禁霜。愁见前程远，空郊下夕阳。
博士本秦官，求才帖职难。临风曲台净，对月碧池寒。讲学分阴重，斋祠晓漏残。朝衣辨色处，双绶更宜看。
儒衣羞此别，去抵汉公卿。宾贡年犹少，篇章艺已成。临流惜暮景，话别起乡情。离酌不辞醉，西江春草生。
李侯虽薄宦，时誉何籍籍。骏马常借人，黄金每留客。投壶华馆静，纵酒凉风夕。即此遇神仙，吾欣知损益。
男儿贵得意，何必相知早。飘荡与物永，踌跎觉年老。长卿无产业，季子惭妻嫂。此事难重陈，未于众人道。
深崖无绿竹，秀色徒氛氲。时代种桃李，无人顾此君。奈何冰雪操，尚与蒿莱群。愿托灵仙子，一声吹入云。
惜君才未遇，爱君才若此。世上五百年，吾家一千里。俱游帝城下，忽在梁园里。我今行山东，离忧不能已。
惆怅别离日，裴回岐路前。归人望独树，匹马随秋蝉。常与天下士，许君兄弟贤。良时正可用，行矣莫徒然。
归客留不住，朝云纵复横。马头向春草，斗柄临高城。嗟我久离别，羡君看弟兄。归心更难道，回首一伤情。
四十能学剑，时人无此心。如何耿夫子，感激投知音。翩翩白马来，二月青草深。别易小千里，兴酣倾百金。
郑公经纶日，隋氏风尘昏。济代取高位，逢时敢直言。道光先帝业，义激旧君恩。寂寞卧龙处，英灵千载魂。
代公实英迈，津涯浩难识。拥兵抗矫征，仗节归有德。纵横负才智，顾盻安社稷。流落勿重陈，怀哉为凄恻。
梁公乃贞固，勋烈垂竹帛。昌言太后朝，潜运储君策。待贤开相府，共理登方伯。至今青云人，犹是门下客。
邦伯感遗事，慨然建琴堂。乃知静者心，千载犹相望。入室想其人，出门何茫茫。唯见白云合，东临邹鲁乡。
皤皤邑中老，自夸邑中理。何必升君堂，然后知君美。开门无犬吠，早卧常晏起。昔人不忍欺，今我还复尔。
川上常极目，世情今已闲。去帆带落日，征路随长山。亲友若云霄，可望不可攀。于兹任所惬，浩荡风波间。
清晨泛中流，羽族满汀渚。黄鹄何处来，昂藏寡俦侣。飞鸣无人见，饮啄岂得所。云汉尔固知，胡为不轻举。
野人头尽白，与我忽相访。手持青竹竿，日暮淇水上。虽老美容色，虽贫亦闲放。钓鱼三十年，中心无所向。
南登滑台上，却望河淇间。竹树夹流水，孤城对远山。念兹川路阔，羡尔沙鸥闲。长想别离处，犹无音信还。
东入黄河水，茫茫泛纡直。北望太行山，峨峨半天色。山河相暎带，深浅未可测。自昔有贤才，相逢不相识。
兹川方悠邈，云沙无前后。古堰对河壖，长林出淇口。独行非吾意，东向日已久。忧来谁得知，且酌尊中酒。
垅头远行客，垅上分流水。流水无尽期，行人未云已。浅才登一命，孤剑通万里。岂不思故乡，从来感知己。
孰云久闲旷，本自保知寡。穷巷独无成，春条秪盈把。安能羡鹏举，且欲歌牛下。乃知古时人，亦有如我者。
蕃军傍塞游，代马喷风秋。老将垂金甲，阏支着锦裘。雕戈蒙豹尾，红斾插狼头。日暮天山下，鸣笳汉使愁。
世上谩相识，此翁殊不然。兴来书自圣，醉后语尤颠。白发老闲事，青云在目前。床头一壶酒，能更几回眠。
落日风雨至，秋天鸿雁初。离忧不堪比，旅馆复何如。君又几时去，我知音信疏。空多箧中赠，长见右军书。
季冬忆淇上，落日归山樊。旧宅带流水，平田临古村。雪中望来信，醉里开衡门。果得希代宝，缄之那可论。
践更登陇首，远别指临洮。为问关山事，何如州县劳。军容随赤羽，树色引青袍。谁断单于臂，今年太白高。
边城多远别，此去莫徒然。问礼知才子，登科及少年。出门看落日，驱马向秋天。高价人争重，行当早着鞭。
他日维桢干，明时悬镆铘。江山遥去国，妻子独还家。离别无嫌远，沈浮勿强嗟。南登有词赋，知尔吊长沙。
徒然酌杯酒，不觉散人愁。相识仍远别，欲归翻旅游。夏云满郊甸，明月照河洲。莫恨征途远，东看漳水流。
昔日京华去，知君才望新。应犹作赋好，莫叹在官贫。且复伤远别，不然愁此身。清风几万里，江上一归人。
商丘试一望，隐隐带秋天。地与辰星在，城将大路迁。干戈悲昔事，墟落对穷年。即此伤离绪，凄凄赋酒筵。
黯然何所为，相对但悲酸。季弟念离别，贤兄救急难。河流冰处尽，海路雪中寒。尚有南飞雁，知君不忍看。
离别长千里，相逢数十年。此心应不变，他事已徒然。惆怅春光里，蹉跎柳色前。逢时当自取，看尔欲先鞭。
饯君嗟远别，为客念周旋。征路今如此，前军犹眇然。出关逢汉壁，登陇望胡天。亦是封侯地，期君早着鞭。
诸生曰万盈，四十乃知名。宅相予偏重，家丘人莫轻。美才应自料，苦节岂无成。莫以山田薄，今春又不耕。
知君少得意，汶上掩柴扉。寒食仍留火，春风未授衣。皆言黄绶屈，早向青云飞。借问他乡事，今年归不归。
碣石辽西地，渔阳蓟北天。关山唯一道，雨雪尽三边。才子方为客，将军正渴贤。遥知幕府下，书记日翩翩。
饮酒莫辞醉，醉多适不愁。孰知非远别，终念对穷秋。滑台门外见，淇水眼前流。君去应回首，风波满渡头。
传有东南别，题诗报客居。江山知不厌，州县复何如。莫恨吴歈曲，尝看越绝书。今朝欲乘兴，随尔食鲈鱼。
怅望日千里，如何今二毛。犹思阳谷去，莫厌陇山高。倚马见雄笔，随身唯宝刀。料君终自致，勋业在临洮。
落日知分手，春风莫断肠。兴来无不惬，才在亦何伤。溪水堪垂钓，江田耐插秧。人生只为此，亦足傲羲皇。
离人去复留，白马黑貂裘。屈指论前事，停鞭惜旧游。帝乡那可忘，旅馆日堪愁。谁念无知己，年年睢水流。
征马向边州，萧萧嘶不休。思深应带别，声断为兼秋。岐路风将远，关山月共愁。赠君从此去，何日大刀头。
更沽淇上酒，还泛驿前舟。为惜故人去，复怜嘶马愁。云山行处合，风雨兴中秋。此路无知己，明珠莫暗投。
携手赠将行，山人道姓名。光阴蓟子训，才术褚先生。墙上梨花白，尊中桂酒清。洛阳无二价，犹是慕风声。
征马嘶长路，离人挹佩刀。客来东道远，归去北风高。时候何萧索，乡心正郁陶。传君遇知己，行日有绨袍。
逢君说行迈，倚剑别交亲。幕府为才子，将军作主人。近关多雨雪，出塞有风尘。长策须当用，男儿莫顾身。
谪去君无恨，闽中我旧过。大都秋雁少，只是夜猿多。东路云山合，南天瘴疠和。自当逢雨露，行矣慎风波。
行子对飞蓬，金鞭指铁骢。功名万里外，心事一杯中。虏障燕支北，秦城太白东。离魂莫惆怅，看取宝刀雄。
绝域眇难跻，悠然信马蹄。风尘经跋涉，摇落怨暌携。地出流沙外，天长甲子西。少年无不可，行矣莫凄凄。
彩服趋庭训，分交载酒过。芸香名早著，蓬转事仍多。苦战知机息，穷愁奈别何。云霄莫相待，年鬓已蹉跎。
每揖龚黄事，还陪李郭舟。云从四岳起，水向百城流。幽意随登陟，嘉言即献酬。乃知缝掖贵，今日对诸侯。
今日好相见，群贤仍废曹。晚晴催翰墨，秋兴引风骚。绛叶拥虚砌，黄花随浊醪。闭门无不可，何事更登高。
良牧征高赏，褰帷问考槃。岁时当正月，甲子入初寒。已听甘棠颂，欣陪旨酒欢。仍怜门下客，不作布衣看。
幕府日多暇，田家岁复登。相知恨不早，乘兴乃无恒。穷巷在乔木，深斋垂古藤。边城唯有醉，此外更何能。
落日登临处，悠然意不穷。佛因初地识，人觉四天空。来雁清霜后，孤帆远树中。裴回伤寓目，萧索对寒风。
知君薄州县，好静无冬春。散帙至栖鸟，明灯留故人。深房腊酒熟，高院梅花新。若是周旋地，当令风义亲。
依依西山下，别业桑林边。庭鸭喜多雨，邻鸡知暮天。野人种秋菜，古老开原田。且向世情远，吾今聊自然。
鸟道几登顿，马蹄无暂闲。崎岖出长坂，合沓犹前山。石激水流处，天寒松色间。王程应未尽，且莫顾刀环。
匹马行将久，征途去转难。不知边地别，秪讶客衣单。谿冷泉声苦，山空木叶干。莫言关塞极，云雪尚漫漫。
古镇青山口，寒风落日时。岩峦鸟不过，冰雪马堪迟。出塞应无策，还家赖有期。东山足松桂，归去结茅茨。
登顿驱征骑，栖迟愧宝刀。远行今若此，微禄果徒劳。绝坂水连下，群峰云共高。自堪成白首，何事一青袍。
驱马蓟门北，北风边马哀。苍茫远山口，豁达胡天开。五将已深入，前军止半回。谁怜不得意，长剑独归来。
朝日上团团，照见先生盘。盘中何所有，苜蓿长阑干。饭涩匙难绾，羹稀箸易宽。只可谋朝夕，何由保岁寒。
已从招提游，更宿招提境。阴壑生虚籁，月林散清影。天阙象纬逼，云卧衣裳冷。欲觉闻晨钟，令人发深省。
岱宗夫如何，齐鲁青未了。造化锺神秀，阴阳割昏晓。荡胸生曾云，决眦入归鸟。会当凌绝顶，一览众山小。
广文到官舍，系马堂阶下。醉则骑马归，颇遭官长骂。才名四十年，坐客寒无毡。赖有苏司业，时时与酒钱。
风吹紫荆树，色与春庭暮。花落辞故枝，风回返无处。骨肉恩书重，漂泊难相遇。犹有泪成河，经天复东注。
日月不相饶，节序昨夜隔。玄蝉无停号，秋燕已如客。平生独往愿，惆怅年半百。罢官亦由人，何事拘形役。
跻险不自喧，出郊已清目。溪回日气暖，径转山田熟。鸟雀依茅茨，藩篱带松菊。如行武陵暮，欲问桃花宿。
朔风飘胡雁，惨淡带砂砾。长林何萧萧，秋草萋更碧。北里富熏天，高楼夜吹笛。焉知南邻客，九月犹𫄨绤。
长陵锐头儿，出猎待明发。骍弓金爪镝，白马蹴微雪。未知所驰逐，但见暮光灭。归来悬两狼，门户有旌节。
漆有用而割，膏以明自煎。兰摧白露下，桂折秋风前。府中罗旧尹，沙道尚依然。赫赫萧京兆，今为时所怜。
猛虎凭其威，往往遭急缚。雷吼徒咆哮，枝撑已在脚。忽看皮寝处，无复睛闪烁。人有甚于斯，足以劝元恶。
朝逢富家葬，前后皆辉光。共指亲戚大，缌麻百夫行。送者各有死，不须羡其强。君看束练去，亦得归山冈。
天用莫如龙，有时系扶桑。顿辔海徒涌，神人身更长。性命苟不存，英雄徒自强。吞声勿复道，真宰意茫茫。
地用莫如马，无良复谁记。此日千里鸣，追风可君意。君看渥洼种，态与驽骀异。不杂蹄啮间，逍遥有能事。
陶潜避俗翁，未必能达道。观其著诗集，颇亦恨枯槁。达生岂是足，默识盖不早。有子贤与愚，何其挂怀抱。
贺公雅吴语，在位常清狂。上疏乞骸骨，黄冠归故乡。爽气不可致，斯人今则亡。山阴一茅宇，江海日凄凉。
吾怜孟浩然，裋褐即长夜。赋诗何必多，往往凌鲍谢。清江空旧鱼，春雨馀甘蔗。每望东南云，令人几悲咤。
戚戚去故里，悠悠赴交河。公家有程期，亡命婴祸罗。君已富士境，开边一何多。弃绝父母恩，吞声行负戈。
出门日已远，不受徒旅欺。骨肉恩岂断，男儿死无时。走马脱辔头，手中挑青丝。捷下万仞冈，俯身试搴旗。
磨刀呜咽水，水赤刃伤手。欲轻肠断声，心绪乱已久。丈夫誓许国，愤惋复何有。功名图骐𬴊，战骨当速朽。
送徒既有长，远戍亦有身。生死向前去，不劳吏怒嗔。路逢相识人，附书与六亲。哀哉两决绝，不复同苦辛。
迢迢万馀里，领我赴三军。军中异苦乐，主将宁尽闻。隔河见胡骑，倏忽数百群。我始为奴仆，几时树功勋。
挽弓当挽强，用箭当用长。射人先射马，擒贼先擒王。杀人亦有限，列国自有疆。苟能制侵陵，岂在多杀伤。
驱马天雨雪，军行入高山。迳危抱寒石，指落曾冰间。已去汉月远，何时筑城还。浮云暮南征，可望不可攀。
单于寇我垒，百里风尘昏。雄剑四五动，彼军为我奔。虏其名王归，系颈授辕门。潜身备行列，一胜何足论。
从军十年馀，能无分寸功。众人贵苟得，欲语羞雷同。中原有鬬争，况在狄与戎。丈夫四方志，安可辞固穷。
百草竞春华，丽春应最胜。少须好颜色，多漫枝条賸。纷纷桃李枝，处处总能移。如何贵此重，却怕有人知。
元年建巳月，郎有焦校书。自夸足膂力，能骑生马驹。一朝被马踏，唇裂版齿无。壮心不肯已，欲得东擒胡。
元年建巳月，官有王司直。马惊折左臂，骨折面如墨。驽骀漫深泥，何不避雨色。劝君休叹恨，未必不为福。
北风破南极，朱凤日威垂。洞庭秋欲雪，鸿雁将安归。十年杀气盛，六合人烟稀。吾慕汉初老，时清犹茹芝。
客从南溟来，遗我泉客珠。珠中有隐字，欲辨不成书。缄之箧笥久，以俟公家须。开视化为血，哀今征敛无。
白马东北来，空鞍贯双箭。可怜马上郎，意气今谁见。近时主将戳，中夜商于战。丧乱死多门，呜呼泪如霰。
尚觉王孙贵，豪家意颇浓。屏开金孔雀，褥隐绣芙蓉。且食双鱼美，谁看异味重。门阑多喜色，女婿近乘龙。
华亭入翠微，秋日乱清晖。崩石欹山树，清涟曳水衣。紫鳞冲岸跃，苍隼护巢归。向晚寻征路，残云傍马飞。
之子时相见，邀人晚兴留。霁潭鳣发发，春草鹿呦呦。杜酒偏劳劝，张棃不外求。前村山路险，归醉每无愁。
一匮功盈尺，三峰意出群。望中疑在野，幽处欲生云。慈竹春阴覆，香炉晓势分。惟南将献寿，佳气日氛氲。
龙门横野断，驿树出城来。气色皇居近，金银佛寺开。往还时屡改，川水日悠哉。相阅征途上，生涯尽几回。
秋水通沟洫，城隅进小船。晚凉看洗马，森木乱鸣蝉。菱熟经时雨，蒲荒八月天。晨朝降白露，遥忆旧青毡。
东郡趋庭日，南楼纵目初。浮云连海岳，平野入青徐。孤嶂秦碑在，荒城鲁殿馀。从来多古意，临眺独踌躇。
秋水清无底，萧然静客心。掾曹乘逸兴，鞍马去相寻。能吏逢聊璧，华筵直一金。晚来横吹好，泓下亦龙吟。
野亭逼湖水，歇马高林间。鼍吼风奔浪，鱼跳日映山。暂游阻词伯，却望怀青关。霭霭生云雾，唯应促驾还。
东岳云峰起，溶溶满太虚。震雷翻幕燕，骤雨落河鱼。座对贤人酒，门听长者车。相邀愧泥泞，骑马到阶除。
胡马大宛名，锋棱瘦骨成。竹批双耳峻，风入四蹄轻。所向无空阔，真堪托死生。骁腾有如此，万里可横行。
素练风霜起，苍鹰画作殊。身思狡兔，俱目似愁胡。绦旋光堪擿，轩楹势可呼。何当击凡鸟，毛血洒平芜。
宋公旧池馆，零落守阳阿。枉道祗从入，吟诗许更过。淹留问耆老，寂莫向山河。更识将军树，悲风日暮多。
风林纤月落，衣露净琴张。暗水流花径，春星带草堂。检书烧烛短，看剑引杯长。诗罢闻吴咏，扁舟意不忘。
白也诗无敌，飘然思不群。清新庾开府，俊逸鲍参军。渭北春天树，江东日暮云。何时一尊酒，重与细论文。
世儒多汩没，夫子独声名。献纳开东观，君王问长卿。皂雕寒始急，天马老能行。自到青冥里，休看白发生。
叹惜高生老，新诗日又多。美名人不及，佳句法如何。主将收才子，崆峒足凯歌。闻君已朱绂，且得慰蹉跎。
孤屿亭何处，天涯水气中。故人官就此，绝境兴谁同。隐吏逢梅福，游山忆谢公。扁舟吾已就，把钓待秋风。
夫子歘通贵，云泥相望悬。白头无藉在，朱绂有哀怜。书记赴三捷，公车留二年。欲浮江海去，此别意苍然。
不识南塘路，今知第五桥。名园依绿水，野竹上青霄。谷口旧相得，濠梁同见招。平生为幽兴，未惜马蹄遥。
百顷风潭上，千重夏木清。卑枝低结子，接叶暗巢莺。鲜鲫银丝脍，香芹碧涧羹。翻疑柁楼底，晚饭越中行。
万里戎王子，何年别月支。异花开绝域，滋蔓匝清池。汉使徒空到，神农竟不知。露翻兼雨打，开坼日离披。
旁舍连高竹，疏篱带晚花。碾涡深没马，藤蔓曲藏蛇。词赋工无益，山林迹未赊。尽捻书籍卖，来问尔东家。
賸水沧江破，残山碣石开。绿垂风折笋，红绽雨肥梅。银甲弹筝用，金鱼换酒来。兴移无洒埽，随意坐莓苔。
风磴吹阴雪，云门吼瀑泉。酒醒思卧簟，衣冷欲装绵。野老来看客，河鱼不取钱。只疑淳朴处，自有一山川。
棘树寒云色，茵𫈟春藕香。脆添生菜美，阴益食单凉。野鹤清晨出，山精白日藏。石林蟠水府，百里独苍苍。
忆过杨柳渚，走马定昆池。醉把青荷叶，狂遗白接䍠。刺船思郢客，解水乞吴儿。坐对秦山晚，江湖兴颇随。
床上书连屋，阶前树拂云。将军不好武，稚子总能文。醒酒微风入，听诗静夜分。𫄨衣挂萝薜，凉月白纷纷。
幽意忽不惬，归期无奈何。出门流水注，回首白云多。自笑灯前舞，谁怜醉后歌。祗应与朋好，风雨亦来过。
问讯东桥竹，将军有报书。倒衣还命驾，高枕乃吾庐。花妥莺捎蝶，溪喧獭趁鱼。重来休沐地，真作野人居。
山雨尊仍在，沙沈榻未移。犬迎曾宿客，鸦护落巢儿。云薄翠微寺，天清黄子陂。向来幽兴极，步屣过东篱。
落日平台上，春风啜茗时。石阑斜点笔，桐叶坐题诗。翡翠鸣衣桁，蜻蜓立钓丝。自今幽兴熟，来往亦无期。
颇怪朝参懒，应耽野趣长。雨抛金锁甲，苔卧绿沈枪。手自移蒲柳，家才足稻粱。看君用幽意，白日到羲皇。
到此应常宿，相留可判年。蹉跎暮容色，怅望好林泉。何路霑微禄，归山买薄田。斯游恐不遂，把酒意茫然。
寂寞书斋里，终朝独尔思。更寻嘉树传，不忘角弓诗。短褐风霜入，还丹日月迟。未因乘兴去，空有鹿门期。
守岁阿戎家，椒盘已颂花。盍簪喧枥马，列炬散林鸦。四十明朝过，飞腾暮景斜。谁能更拘束，烂醉是生涯。
应为四陂好，金钱罄一餐。饭抄云子白，瓜嚼水精寒。无计回船下，空愁避酒难。主人情烂熳，持荅翠琅玕。
萧史幽栖地，林间蹋凤毛。洑流何处入，乱石闭门高。客醉挥金椀，诗成得绣袍。清秋多宴会，终日困香醪。
今日潘怀县，同时陆浚仪。坐开桑落酒，来把菊花枝。天宇清霜净，公堂宿雾披。晚酣留客舞，凫舄共差池。
好去张公子，通家别恨添。两行秦树直，万点蜀山尖。御史新骢马，参军旧紫髯。皇华吾善处，于汝定无嫌。
落日放船好，轻风生浪迟。竹深留客处，荷净纳凉时。公子调冰水，佳人雪藕丝。片云头上黑，应是雨催诗。
雨来霑席上，风急打船头。越女红裙湿，燕姬翠黛愁。缆侵堤柳系，幔宛浪花浮。归路翻萧飒，陂塘五月秋。
吾舅政如此，古人谁复过。碧山晴又湿，白水雨偏多。精祷既不昧，欢娱将谓何。汤年旱颇甚，今日醉弦歌。
胜地初相引，余行得自娱。见轻吹鸟毳，随意数花须。细草称偏坐，香醪懒再酤。醉归应犯夜，可怕李金吾。
昔别是何处，相逢皆老夫。故人还寂寞，削迹共艰虞。自失论文友，空知卖酒垆。平生飞动意，见尔不能无。
缀席茱萸好，浮舟菡萏衰。季秋时欲半，九日意兼悲。江水清源曲，荆门此路疑。晚来高兴尽，摇荡菊花期。
严警当寒夜，前军落大星。壮夫思感决，哀诏惜精灵。王者今无战，书生已勒铭。封侯意疏阔，编简为谁青。
舞剑过人绝，鸣弓射兽能。铦锋行惬顺，猛噬失𫏋腾。赤羽千夫膳，黄河十月冰。横行沙漠外，神速至今称。
哀挽青门去，新阡绛水遥。路人纷雨泣，天意飒风飘。部曲精仍锐，匈奴气不骄。无由睹雄略，大树日萧萧。
不作河西尉，凄凉为折腰。老夫怕趋走，率府且逍遥。耽酒须微禄，狂歌托圣朝。故山归兴尽，回首向风飙。
战哭多新鬼，愁吟独老翁。乱云低薄暮，急雪舞回风。瓢弃尊无绿，炉存火似红。数州消息断，愁坐正书空。
今夜鄜州月，闺中只独看。遥怜小儿女，未解忆长安。香雾云鬟湿，清辉玉臂寒。何时倚虚幌，双照泪痕干。
近闻韦氏妹，迎在汉锺离。郎伯殊方镇，京华旧国移。春城回北斗，郢树发南枝。不见朝正使，啼痕满面垂。
国破山河在，城春草木深。感时花溅泪，恨别鸟惊心。烽火连三月，家书抵万金。白头搔更短，浑欲不胜簪。
骥子春犹隔，莺歌暖正繁。别离惊节换，聪慧与谁论。涧水空山道，柴门老树村。忆渠愁只睡，炙背俯晴轩。
无家对寒食，有泪如金波。斫却月中桂，清光应更多。仳离放红蘂，想像嚬青蛾。牛女漫愁思，秋期犹渡河。
西忆岐阳信，无人遂却回。眼穿当落日，心死著寒灰。雾树行相引，莲峰望忽开。所亲惊老瘦，辛苦贼中来。
愁思胡笳夕，凄凉汉苑春。生还今日事，间道暂时人。司隶章初睹，南阳气已新。喜心翻倒极，呜咽泪霑巾。
死去凭谁报，归来始自怜。犹瞻太白雪，喜遇武功天。影静千官里，心苏七校前。今朝汉社稷，新数中兴年。
扈圣登黄阁，明公独妙年。蛟龙得云雨，雕鹗在秋天。客礼容疏放，官曹可接联。新诗句句好，应任老夫传。
天上秋期近，人间月影清。入河蟾不没，𢭏药兔长生。只益丹心苦，能添白发明。干戈知满地，休照国西营。
田园须𫏐往，戎马惜离群。去远留诗别，愁多任酒醺。一秋常苦雨，今日始无云。山路时吹角，那堪处处闻。
三川不可到，归路晚山稠。落雁浮寒水，饥乌集戍楼。市朝今日异，丧乱几时休。远愧梁江总，还家尚黑头。
灯花何太喜，酒绿正相亲。醉里从为客，诗成觉有神。兵戈犹在眼，儒术岂谋身。共被微官缚，低头愧野人。
仙仗离丹极，妖星照玉除。须为下殿走，不可好楼居。暂屈汾阳驾，聊飞燕将书。依然七庙略，更与万方初。
生意甘衰白，天涯正寂寥。忽闻哀痛诏，又下圣明朝。羽翼怀商老，文思忆帝尧。叨逢罪己日，霑洒望青霄。
汗马收宫阙，春城铲贼壕。赏应歌杕杜，归及荐樱桃。杂虏横戈数，功臣甲第高。万方频送喜，无乃圣躬劳。
花隐掖垣暮，啾啾栖鸟过。星临万户动，月傍九霄多。不寝听金钥，因风想玉珂。明朝有封事，数问夜如何。
冠冕通南极，文章落上台。诏从三殿去，碑到百蛮开。野馆浓花发，春帆细雨来。不知沧海上，天遣几时回。
昼刻传呼浅，春旗簇仗齐。退朝花底散，归院柳边迷。楼雪融城湿，宫云去殿低。避人焚谏草，骑马欲鸡栖。
西掖梧桐树，空留一院阴。艰难归故里，去住损春心。宫殿青门隔，云山紫逻深。人生五马贵，莫受二毛侵。
宫衣亦有名，端午被恩荣。细葛含风软，香罗叠雪轻。自天题处湿，当暑著来清。意内称长短，终身荷圣情。
才大今诗伯，家贫苦宦卑。饥寒奴仆贱，颜状老翁为。同调嗟谁惜，论文笑自知。流传江鲍体，相顾免无儿。
乐极伤头白，更长爱烛红。相逢难衮衮，告别莫匆匆。但恐天河落，宁辞酒盏空。明朝牵世务，挥泪各西东。
韦曲花无赖，家家恼杀人。绿尊虽尽日，白发好禁春。石角钩衣破，藤枝刺眼新。何时占业竹，头戴小乌巾。
野寺垂杨里，春畦乱水间。美花多映竹，好鸟不归山。城郭终何事，风尘岂驻颜。谁能共公子，薄暮欲俱还。
窈窕清禁闼，罢朝归不同。君随丞相后，我往日华东。冉冉柳枝碧，娟娟花蘂红。故人得佳句，独赠白头翁。
此道昔归顺，西郊胡正繁。至今残破胆，应有未招魂。近得归京邑，移官岂至尊。无才日衰老，驻马望千门。
安稳高詹事，兵戈久索居。时来如宦达，岁晚莫情疏。天上多鸿雁，池中足鲤鱼。相看过半百，不寄一行书。
寄语杨员外，山寒少茯苓。归来稍喧暖，当为𣃁青冥。翻动神仙窟，封题鸟兽形。兼将老藤杖，扶汝醉初醒。
近有平阴信，遥怜舍弟存。侧身千里道，寄食一家村。烽举新酣战，啼垂旧血痕。不知临老日，招得几人魂。
汝懦归无计，吾衰往未期。浪传乌鹊喜，深负鹡鸽诗。生理何颜面，忧端且岁时。两京三十口，虽在命如丝。
丧乱闻吾弟，饥寒傍济州。人稀吾不到，兵在见何由。忆昨狂催走，无时病去忧。即今千种恨，惟共水东流。
且喜河南定，不问邺城围。百战今谁在，三年望汝归。故园花自发，春日鸟还飞。断绝人烟久，东西消息稀。
乱后谁归得，他乡胜故乡。直为心厄苦，久念与存亡。汝书犹在壁，汝妾已辞房。旧犬知愁恨，垂头傍我床。
满目悲生事，因人作远游。迟回度陇怯，浩荡及关愁。水落鱼龙夜，山空鸟鼠秋。西征问烽火，心折此淹留。
秦州山北寺，胜迹隗嚣宫。苔藓山门古，丹青野殿空。月明垂叶露，云逐渡溪风。清渭无情极，愁时独向东。
州图领同谷，驿道出流沙。降虏兼千帐，居人有万家。马骄珠汗落，胡舞白蹄斜。年少临洮子，西来亦自夸。
鼓角缘边郡，川原欲夜时。秋听殷地发，风散入云悲。抱叶寒蝉静，归来独鸟迟。万方声一概，吾道竟何之。
南使宜天马，由来万匹强。浮云连阵没，秋草遍山长。闻说真龙种，仍残老骕骦。哀鸣思战鬬，迥立向苍苍。
城上胡笳奏，山边汉节归。防河赴沧海，奉诏发金微。士苦形骸黑，旌疏鸟兽稀。那闻往来戍，恨解邺城围。
莽莽万重山，孤城山谷间。无风云出塞，不夜月临关。属国归何晚，楼兰斩未还。烟尘独长望，衰飒正摧颜。
闻道寻源使，从天此路回。牵牛去几许，宛马至今来。一望幽燕隔，何时郡国开。东征健儿尽，羌笛暮吹哀。
今日明人眼，临池好驿亭。丛篁低地碧，高柳半天青。稠叠多幽事，喧呼阅使星。老夫如有此，不异在郊坰。
云气接昆仑，涔涔塞雨繁。羌童看渭水，使客向河源。烟火军中幕，牛羊岭上村。所居秋草净，正闭小蓬门。
萧萧古塞冷，漠漠秋云低。黄鹄翅垂雨，苍鹰饥啄泥。蓟门谁自北，汉将独征西。不意书生耳，临衰厌鼓鞞。
山头南郭寺，水号北流泉。老树空庭得，清渠一邑传。秋花危石底，晚景卧钟边。俯仰悲身世，溪风为飒然。
传道东柯谷，深藏数十家。对门藤盖瓦，映竹水穿沙。瘦地翻宜粟，阳坡可种瓜。船人近相报，但恐失桃花。
万古仇池穴，潜通小有天。神鱼人不见，福地语真传。近接西南境，长怀十九泉。何时一茅屋，送老白云边。
未暇泛苍海，悠悠兵马间。塞门风落木，客舍雨连山。阮籍行多兴，庞公隐不还。东柯遂疏懒，休镊鬓毛斑。
东柯好崖谷，不与众峰群。落日邀双鸟，晴天养片云。野人矜险绝，水竹会平分。采药吾将老，儿童未遣闻。
边秋阴易久，不复辨晨光。檐雨乱淋幔，山云低度墙。鸬鹚窥浅井，蚯蚓上深堂。车马何萧索，门前百草长。
地僻秋将尽，山高客未归。塞云多断绩，边日少光辉。警急烽常报，传闻檄屡飞。西戎外甥国，何得迕天威。
凤林戈未息，鱼海路常难。候火云烽峻，悬军幕井干。风连西极动，月过北庭寒。故老思飞将，何时议筑坛。
唐尧真自圣，野老复何知。晒药能无妇，应门幸有儿。藏书闻禹穴，读记忆仇池。为报鸳行旧，鹪鹩在一枝。
戍鼓断人行，秋边一雁声。露从今夜白，月是故乡明。有弟皆分散，无家问死生。寄书长不避，况乃未休兵。
杖锡何来此，秋风已飒然。雨荒深院菊，霜倒半池莲。放逐宁违性，虚空不离禅。相逢成夜宿，陇月向人圆。
万里流沙道，西征过北门。但添新战骨，不返旧征魂。楼角临风迥，城阴带水昏。传声看驿使，送节向河源。
天水秋云薄，从西万里风。今朝好晴景，久雨不妨农。塞柳行疏翠，山棃结小红。胡笳楼上发，一雁入高空。
一县蒲萄熟，秋山苜蓿多。关云常带雨，塞水不成河。羌女轻烽燧，胡儿制骆驼。自伤迟暮眼，丧乱饱经过。
野寺残僧少，山园细路高。麝香眠石竹，鹦鹉啄金桃。乱石通人过，悬崖置屋牢。上方重阁晚，百里见秋毫。
闻道花门破，和亲事却非。人怜汉公主，生得渡河归。秋思抛云髻，腰支胜宝衣。群凶犹索战，回首意多违。
愁眼看霜露，寒城菊自花。天风随断柳，客泪堕清笳。水净楼阴直，山昏塞日斜。夜来归鸟尽，啼杀后栖鸦。
常时任显晦，秋至辄分明。纵被微云掩，终能永夜清。含星动双阙，伴月照边城。牛女年年渡，何曾风浪生。
光细弦岂上，影斜轮未安。微升古塞外，已隐暮云端。河汉不改色，关山空自寒。庭前有白露，暗满菊花团。
不独避霜雪，其如俦侣稀。四时无失序，八月自知归。春色岂相访，众雏还识机。故巢傥未毁，会傍主人飞。
亦知戍不返，秋至拭清砧。已近苦寒月，况经长别心。宁辞𢭏熨倦，一寄塞垣深。用尽闺中力，君听空外音。
促织甚微细，哀音何动人。草根吟不稳，床下夜相亲。久客得无泪，放妻难及晨。悲丝与急管，感激异天真。
幸因腐草出，敢近太阳飞。未足临书卷，时能点客衣。随风隔幔小，带雨傍林微。十月清霜重，飘零何处归。
摧折不自守，秋风吹若何。暂时花戴雪，几处叶沈波。体弱春风早，丛长夜露多。江湖后摇落，亦恐岁蹉跎。
青冥亦自守，软弱强扶持。味苦夏虫避，丛卑春鸟疑。轩墀曾不重，剪伐欲无辞。幸近幽人屋，霜根结在兹。
束薪已零落，瓠叶转萧疏。幸结白花了，宁辞青蔓除。秋虫声不去，暮雀意何如。寒事今牢落，人生亦有初。
秋蔬拥霜露，岂敢惜凋残。暮景数枝叶，天风吹汝寒。绿霑泥滓尽，香与岁时阑。生意春如昨，悲君白玉盘。
夕峰来不近，每日报平安。塞上传光小，云边落点残。照秦通警急，过陇自艰难。闻道蓬莱殿，千门立马看。
清商欲尽奏，奏苦血霑衣。他日伤心极，征人白骨归。相逢恐恨过，故作发声微。不见秋云动，悲风稍稍飞。
带甲满天地，胡为君远行。亲朋尽一哭，鞍马去孤城。草木岁月晚，关河霜雪清。别离已昨日，因见古人情。
北庭送壮士，貔虎数尤多。精锐旧无敌，边隅今若何。妖氛拥白马，元帅待雕戈。莫守邺城下，斩鲸辽海波。
河间尚征伐，汝骨在空城。从弟人皆有，终身恨不平。数金怜俊迈，总角爱聪明。而上三年土，春风草又生。
凉风起天末，君子意如何。鸿雁几时到，江湖秋水多。文章憎命达，魑魅喜人过。应共冤魂语，投诗赠汩罗。
空外一鸷鸟，河间双白鸥。飘飖搏击便，容易往来游。草露亦多湿，蛛丝仍未收。天机近人事，独立万端忧。
日落风亦起，城头鸟尾讹。黄云高未动，白水已扬波。羌妇语还哭，胡儿行且歌。将军别换马，夜出拥雕戈。
翠柏苦犹食，晨霞高可餐。世人共卤莽，吾道属艰难。不爨井晨冻，无衣床夜寒。囊空恐羞涩，留得一钱看。
乘尔亦已久，天寒关塞深。尘中老尽力，岁晚病伤心。毛骨岂殊众，驯良犹至今。物微意不浅，感动一沈吟。
致此自僻远，又非珠玉装。如何有奇怪，每夜吐光芒。虎气必腾趠，龙身宁久藏。风尘苦未息，持汝奉明王。
四镇富精锐，摧锋皆绝伦。还闻献士卒，足以静风尘。老马夜知道，苍鹰饥著人。临危经久战，用急始如神。
奇兵不在众，万马救中原。谈笑无河北，心肝奉至尊。孤云随杀气，飞鸟避辕门。竟日留欢乐，城池未觉喧。
弱水应无地，阳关已近天。今君渡沙碛，累月断人烟。好武宁论命，封侯不计年。马寒防失道，雪没锦鞍鞯。
清秋望不极，迢遰起曾阴。远水兼天净，孤城隐雾深。叶稀风更落，山迥日初沈。独鹤归何晚，昏鸦已满林。
多病秋风落，君来慰眼前。自闻茅屋趣，只想竹林眠。满谷山云起，侵篱涧水悬。嗣宗诸子侄，早觉仲容贤。
山晚浮云合，归时恐路迷。涧寒人欲到，村黑鸟应栖。野客茅茨小，田家树木低。旧谙疏懒叔，须汝故相携。
白露黄粱熟，分张素有期。已应舂得细，颇觉寄来迟。味岂同金菊，香宜配绿葵。老人佗日爱，正想滑流匙。
几道泉浇圃，交横落慢坡。葳蕤秋叶少，隐映野云多。隔沼连香芰，通林带女萝。甚闻霜薤白，重惠意如何。
人说南州路，山猿树树悬。举家闻若骇，为寄小如拳。预哂愁胡面，初调见马鞭。许求聪慧者，童稚捧应癫。
隐者柴门内，畦蔬绕舍秋。盈筐承露薤，不待致书求。束比青刍色，圆齐玉箸头。衰年关鬲冷，味煖幷无忧。
一室他乡远，空林暮景悬。正愁闻塞笛，独立见江船。巴蜀来多病，荆蛮去几年。应同王粲宅，留井岘山前。
南京西浦道，四月熟黄梅。湛湛长江去，冥冥细雨来。茅茨疏易湿，云雾密难开。竟日蛟龙喜，盘涡与岸回。
锦里烟尘外，江村八九家。圆荷浮小叶，细麦落轻花。卜宅从兹老，为农去国赊。远惭句漏令，不得问丹砂。
患气经时久，临江卜宅新。喧卑方避俗，疏快颇宜人。有客过茅宇，呼儿正葛巾。自锄稀菜甲，小摘为情亲。
客里何迁次，江边正寂寥。肯来寻一老，愁破是今朝。忧我营茅栋，携钱过野桥。他乡唯表弟，还往莫辞遥。
田舍清江曲，柴门古道旁。草深迷市井，地僻懒衣裳。榉柳枝枝弱，枇杷树树香。鸬鹚西日照，晒翅满鱼梁。
时出碧鸡坊，西郊向草堂。市桥官柳细，江路野梅香。傍架齐书帙，看题减药囊。无人觉来往，疏懒意何长。
江涨柴门外，儿童报急流。下床高数尺，倚杖没中洲。细动迎风燕，轻摇逐浪鸥。渔人萦小楫，容易拔船头。
京洛云山外，音书静不来。神交作赋客，力尽望乡台。衰疾江边卧，亲朋日暮回。白鸥元水宿，何事有馀哀。
干戈犹未定，弟妹各何之。拭泪霑襟血，梳头满面丝。地卑荒野大，天远暮江迟。衰疾那能久，应无见汝时。
明府岂辞满，藏身方告劳。青钱买野竹，白帻岸江皋。爱酒晋山简，能诗何水曹。时来访老疾，步屧到蓬蒿。
霜露晚凄凄，高天逐望低。远烟盐井上，斜景雪峰西。故国犹兵马，他乡亦鼓鼙。江城今夜客，还与旧乌啼。
相近竹参差，相过人不知。幽花欹满树，小水细通池。归客村非远，残樽席更移。看君多道气，从此数追随。
朝野欢娱后，乾坤震荡中。相随万里日，总作白头翁。岁晚仍分袂，江边更转蓬。勿云俱异域，饮啄几回同。
五岭皆炎热，宜人独桂林。梅花万里外，雪片一冬深。闻此宽相忆，为邦复好音。江边送孙楚，远附白头吟。
分手开元末，连年绝尺书。江山且相见，戎马未安居。剑外官人冷，关中驿骑疏。轻舟下吴会，主簿意何如。
何限倚山木，吟诗秋叶黄。蝉声集古寺，鸟影度寒塘。风物悲游子，登临忆侍郎。老夫贪佛日，随意宿僧房。
叶县郎官宰，周南太史公。神仙才有数，流落意无穷。骥病思偏秣，鹰愁怕苦笼。看君用高义，耻与万人同。
甲子西南异，冬来只薄寒。江云何夜尽，蜀雨几时干。行李须相问，穷愁岂有宽。君听鸿雁响，恐致稻粱难。
岁暮远为客，边隅还用兵。烟尘犯雪岭，鼓角动江城。天地日流血，朝廷谁请缨。济时敢爱死，寂寞壮心惊。
将军胆气雄，臂悬两角弓。缠结青骢马，出入锦城中。时危未授钺，势屈难为功。宾客满堂上，何人高义同。
久客宜旋斾，兴王未息戈。蜀星阴见少，江雨夜闻多。百万传深入，寰区望匪它。司徒下燕赵，收取旧山河。
闻道幷州镇，尚书训士齐。几时通蓟北，当日报关西。恋阙丹心破，霑衣皓首啼。老魂招不得，归路恐长迷。
力疾坐清晓，来时悲早春。转添愁伴客，更觉老随人。红入桃花嫩，青归柳叶新。望乡应未已，四海尚风尘。
啭枝黄鸟近，泛渚白鸥轻。一径野花落，孤村春水生。衰年催酿黍，细雨更移橙。渐喜交游绝，幽居不用名。
檐影微微落，津流脉脉斜。野船明细火，宿雁聚圆沙。云掩初弦月，香传小树花。邻人有美酒，稚子夜能赊。
野日荒荒白，春流泯泯清。渚蒲随地有，村径逐门成。只作披衣惯，常从漉酒生。眼前无俗物，多病也身轻。
江皋已仲春，花下复清晨。仰面贪看鸟，回头错应人。读书难字过，对酒满壶频。近识峨眉老，知予懒是真。
好雨知时节，当春乃发生。随风潜入夜，润物细无声。野径云俱黑，江船火独明。晓看红湿处，花重锦官城。
三月桃花浪，江流复旧痕。朝来没沙尾，碧色动柴门。接缕垂芳饵，连筒灌小园。已添无数鸟，争浴故相喧。
坦腹江亭暖，长吟野望时。水流心不竞，云在意俱迟。寂寂春将晚，欣欣物自私。故林归未得，排闷强裁诗。
萧萧风色暮，江头人不行。村舂雨外急，邻火夜深明。胡羯何多难，渔樵寄此生。中原有兄弟，万里正含情。
春来常早起，幽事颇相关。帖石防𬯎岸，开林出远山。一丘藏曲折，缓步有跻攀。童仆来城市，瓶中得酒还。
花飞有底急，老去愿春迟。可惜欢娱地，都非少壮时。宽心应是酒，遣兴莫过诗。此意陶潜解，吾生后汝期。
落日在帘钩，溪边春事幽。芳菲缘岸圃，樵爨倚滩舟。啅雀争枝坠，飞虫满院游。浊醪谁造汝，一酌散千忧。
步屦深林晚，开樽独酌迟。仰蜂黏落絮，行蚁上枯梨。薄劣惭真隐，幽偏得自怡。本无轩冕意，不是傲当时。
整履步青芜，荒庭日欲晡。芹泥随燕觜，花蘂上蜂须。把酒从衣湿，吟诗信杖扶。敢论才见忌，实有醉如愚。
寒食江村路，风花高下飞。汀烟轻冉冉，竹日静晖晖。田父要皆去，邻家闹不违。地偏相识尽，鸡犬亦忘归。
柟树色冥冥，江边一盖青。近根开药圃，接叶制茅亭。落景阴犹合，微风韵可听。寻常绝醉困，卧此片时醒。
独遶虚斋径，常持小斧柯。幽阴成颇杂，恶木剪还多。枸杞因吾有，鸡栖奈汝何。方知不材者，生长漫婆娑。
蜀王将此镜，送死置空山。冥寞怜香骨，提携近玉颜。众妃无复叹，千骑亦虚还。独有伤心石，埋轮月宇间。
茂陵多病后，尚爱卓文君。酒肆人间世，琴台日暮云。野花留宝靥，蔓草见罗裙。归凤求皇意，寥寥不复闻。
故人南郡去，去索作碑钱。本卖文为活，翻令室倒悬。荆扉深蔓草，土锉冷疏烟。老罢休无赖，归来省醉眠。
野寺江天豁，山扉花竹幽。诗应有神助，吾得及春游。径石相萦带，川云自去留。禅枝宿众鸟，漂转暮归愁。
寺忆新游处，桥怜再渡时。江山如有待，花柳更无私。野润烟光薄，沙暄日色迟。客愁全为减，舍此复何之。
望极春城上，开筵近鸟巢。白花檐外朵，青柳槛前梢。池水观为政，厨烟觉远庖。西川供客眼，唯有此江郊。
江发蛮夷涨，山添雨雪流。大声吹地转，高浪蹴天浮。鱼鳖为人得，蛟龙不自谋。轻帆好去便，吾道付沧洲。
村晚惊风度，庭幽过雨霑。夕阳薰细草，江色映疏帘。书乱谁能帙，杯干可自添。时闻有馀论，未怪老夫潜。
凉气晚萧萧，江云乱眼飘。风鸳藏近渚，雨燕集深条。黄绮终辞汉，巢由不见尧。草堂樽酒在，幸得过清朝。
故人亦流落，高义动乾坤。何日通燕塞，相看老蜀门。东行应暂别，北望苦销魂。凛凛悲秋意，非君谁与论。
老耻妻孥笑，贫嗟出入劳。客情投异县，诗态忆吾曹。东郭沧江合，西山白雪高。文章差底病，回首兴滔滔。
野桥齐度马，秋望转悠哉。竹覆青城合，江从灌口来。入村樵径引，尝果栗皱开。落尽高天日，幽人未遣回。
当代论才子，如公复几人。骅骝开道路，鹰隼出风尘。行色秋将晚，交情老更亲。天涯喜相见，披豁对吾真。
古寺僧牢落，空房客寓居。故人供禄米，邻舍与园蔬。双树容听法，三车肯载书。草玄吾岂敢，赋或似相如。
荒村建子月，独树老夫家。雾里江船渡，风前径竹斜。寒鱼依密藻，宿鹭起圆沙。蜀酒禁愁得，无钱何处赊。
有客骑骢马，江边问草堂。远寻留药价，惜别到文场。入幕旌旗动，归轩锦绣香。时应念衰疾，书疏及沧浪。
晚景孤村僻，行军数骑来。交新徒有喜，礼厚愧无才。赏静怜云竹，忘归步月台。何当看花蘂，欲发照江梅。
暂往比邻去，空闻二妙归。幽栖诚简略，衰白已光辉。野外贫家远，村中好客稀。论文或不愧，肯重款柴扉。
卧病荒郊远，通行小径难。故人能领客，携酒重相看。自愧无鲑菜，空烦卸马鞍。移樽劝山简，头白恐风寒。
把烛成桥夜，回舟坐客时。天高云去尽，江迥月来迟。衰谢多扶病，招邀屡有期。异方乘此兴，乐罢不无悲。
简易高人意，匡床竹火炉。寒天留远客，碧海挂新图。虽对连山好，贪看绝岛孤。群仙不愁思，冉冉下蓬壶。
方丈浑连水，天台总映云。人间长见画，老去恨空闻。范蠡舟偏小，王乔鹤不群。此生随万物，何路出尘氛。
高浪垂翻屋，崩崖欲压床。野桥分子细，沙岸绕微茫。红浸珊瑚短，青悬薜荔长。浮查并坐得，仙老暂相将。
生死论交地，何由见一人。悲君随燕雀，薄宦走风尘。绵谷元通汉，沱江不向秦。五陵花满眼，传语故乡春。
戎马交驰际，柴门老病身。把君诗过日，念此别惊神。地阔峨眉晚，天高岘首春。为于耆旧内，试觅姓庞人。
卫青开幕府，杨仆将楼船。汉节梅花外，春城海水边。铜梁书远及，珠浦使将旋。贫病他乡老，烦君万里传。
乡关胡骑远，宇宙蜀城偏。忽得炎州信，遥从月峡传。云深骠骑幕，夜隔孝廉船。却寄双愁眼，相思泪点悬。
南海春天外，功曹几月程。峡云笼树小，湖日落船明。交趾丹砂重，韶州白葛轻。幸君因旅客，时寄锦官城。
丁香体柔弱，乱结枝犹垫。细叶带浮毛，疏花披素艳。深栽小斋后，庶近幽人占。晚堕兰麝中，休怀粉身念。
栀子比众木，人间诚未多。于身色有用，与道气伤和。红取风霜实，青看雨露柯。无情移得汝，贵在映江波。
故使笼宽织，须知动损毛。看云莫怅望，失水任呼号。六翮曾经剪，孤飞卒未高。且无鹰隼虑，留滞莫辞劳。
花鸭无泥滓，堦前每缓行。羽毛知独立，黑白太分明。不觉群心妒，休牵众眼惊。稻粱霑汝在，作意莫先鸣。
早花随处发，春鸟异方啼。万里清江上，三年落日低。畏人成小筑，褊性合幽栖。门径从榛草，无心走马蹄。
贱子何人记，迷芳著处家。竹风连野色，江沫拥春沙。种药扶衰病，吟诗解叹嗟。似闻胡骑走，失喜问京华。
去郭轩楹敞，无村眺望赊。澄江平少岸，幽树晚多花。细雨鱼儿出，微风燕子斜。城中十万户，此地两三家。
蜀天常夜雨，江槛已朝晴。叶润林塘密，衣干枕席清。不堪秪老病，何得尚浮名。浅把涓涓酒，深凭送此生。
用拙存吾道，幽居近物情。桑麻深雨露，燕雀半生成。村鼓时时急，渔舟个个轻。杖藜从白首，心迹喜双清。
晚起家何事，无营地转幽。竹光团野色，舍影漾江流。失学从儿懒，长贫任妇愁。百年浑得醉，一月不梳头。
衰颜甘屏迹，幽事供高卧。鸟下竹根行，龟开萍叶过。年荒酒价乏，日并园蔬课。犹酌甘泉歌，歌长击樽破。
日临公馆静，画满地图雄。剑阁星桥北，松州雪岭东。华夷山不断，吴蜀水相通。兴与烟霞会，清樽幸不空。
远送从此别，青山空复情。几时杯重把，昨夜月同行。列郡讴歌惜，三朝出入荣。江村独归处，寂寞养残生。
宿雨南江涨，波涛乱远峰。孤亭凌喷薄，万井逼舂容。霄汉愁高鸟，泥沙困老龙。天边同客舍，携我豁心胸。
伊昔黄花酒，如今白发翁。追欢筋力异，望远岁时同。弟妹悲歌里，朝廷醉眼中。兵戈与关塞，此日意无穷。
九日应愁思，经时冒险艰。不眠持汉节，何路出巴山。小驿香醪嫩，重岩细菊斑。遥知簇鞍马，回首白云间。
地下苏司业，情亲独有君。那因丧乱后，便有死生分。老罢知明镜，悲来望白云。自从失词伯，不复更论文。
郑老身仍窜，台州信所传。为农山涧曲，卧病海云边。世已疏儒素，人犹乞酒钱。徒劳望牛斗，无计㔉龙泉。
不见李生久，佯狂真可哀。世人皆欲杀，吾意独怜才。敏捷诗千首，飘零酒一杯。匡山读书处，头白好归来。
何年顾虎头，满壁画瀛州。赤日石林气，青天江海流。锡飞常近鹤，杯度不惊鸥。似得庐山路，真随惠远游。
客睡何曾著，秋天不肯明。卷帘残月影，高枕远江声。计拙无衣食，途穷仗友生。老妻书数纸，应悉未归情。
秋窗犹曙色，落木更天风。日出寒山外，江流宿雾中。圣朝无弃物，老病已成翁。多少残生事，飘零似转蓬。
江水东流去，清樽日复斜。异方同宴赏，何处是京华。亭景临山水，村烟对浦沙。狂歌过于胜，得醉即为家。
追饯同舟日，伤春一水间。飘零为客久，衰老羡君还。花远重重树，云轻处处山。天涯故人少，更益鬓毛斑。
行路难如此，登楼望欲迷。身无却少壮，迹有但羇栖。江水流城郭，春风入鼓鞞。双双新燕子，依旧已衔泥。
天畔登楼眼，随春入故园。战场今始定，移柳更能存。厌蜀交游冷，思吴胜事繁。应须理舟楫，长啸下荆门。
凭高送所亲，久坐惜芳辰。远水非无浪，他山自有春。野花随处发，官柳著行新。天际伤愁别，离筵何太频。
迟日深春水，轻舟送别筵。帝乡愁绪外，春色泪痕边。见酒须相忆，将诗莫浪传。若逢岑与范，为报各衰年。
二月频送客，东津江欲平。烟花山际重，舟楫浪前轻。泪逐劝杯下，愁连吹笛生。离筵不隔日，那得易为情。
青山意不尽，衮衮上牛头。无复能拘碍，真成浪出游。花浓春寺静，竹细野池幽。何处莺啼切，移时独未休。
牛头见鹤林，梯径绕幽深。春色浮山外，天河宿殿阴。传灯无白日，布地有黄金。休作狂歌老，回看不住心。
兜率知名寺，真如会法堂。江山有巴蜀，栋宇自齐梁。庾信哀虽久，何颙好不忘。白牛车远近，且欲上慈航。
树密当山径，江深隔寺门。霏霏云气重，闪闪浪花翻。不复知天大，空馀见佛尊。时应清盥罢，随喜给孤园。
春日清江岸，千甘二顷园。青云羞叶密，白雪避花繁。结子随边使，开筒近至尊。后于桃李熟，终得献金门。
上客回空骑，佳人满近船。江清歌扇底，野旷舞衣前。玉袖凌风并，金壶隐浪偏。竞将明媚色，偷眼艳阳天。
白日移歌袖，清霄近笛床。翠眉萦度曲，云鬓俨分行。立马千山暮，回舟一水香。使君自有妇，莫学野鸳鸯。
路出双林外，亭窥万井中。江城孤照日，山谷远含风。兵革身将老，关河信不通。犹残数行泪，忍对百花丛。
春日无人境，虚空不住天。莺花随世界，楼阁寄山巅。迟暮身何得，登临意惘然。谁能解金印，潇洒共安禅。
舟楫诸侯饯，车舆使者归。山花相映发，水鸟自孤飞。春日垂霜鬓，天隅把绣衣。故人从此去，寥落寸心违。
柳影含云幕，江波近酒壶。异方惊会面，终宴惜征途。沙晚低风蝶，天晴喜浴凫。别离伤老大，意绪日荒芜。
西汉亲王子，成都老客星。百年双白鬓，一别五秋萤。忍断杯中物，秪看座右铭。不能随皂盖，自醉逐浮萍。
策杖时能出，王门异昔游。已知嗟不起，未许醉相留。蜀酒浓无敌，江鱼美可求。终思一酩酊，净扫雁池头。
群盗无归路，衰颜会远方。尚怜诗警策，犹记酒颠狂。鲁卫弥尊重，徐陈略丧亡。空馀枚叟在，应念早升堂。
改席台能迥，留门月复光。云行遗暑湿，山谷进风凉。老去一杯足，谁怜屡舞长。何须把官烛，似恼鬓毛苍。
竹凉浸卧内，野月满庭隅。重露成涓滴，稀星乍有无。暗飞萤自照，水宿鸟相呼。万事干戈里，空悲清夜徂。
凉风动万里，群盗尚纵横。家远传书日，秋来为客情。秋窥高鸟过，老逐众人行。始欲投三峡，何由见两京。
莽莽天涯雨，江边独立时。不愁巴道路，恐湿汉旌旗。雪岭防秋急，绳桥战胜迟。西戎甥舅礼，未敢背恩私。
才名旧楚将，妙略拥兵机。玉垒虽传檄，松州会解围。和亲知拙计，公主漫无归。青海今谁得，西戎实饱飞。
汉北豺狼满，巴西道路难。血埋诸将甲，骨断使臣鞍。牢落新烧栈，苍茫旧筑坛。深怀喻蜀意，恸哭望王官。
十室几人在，千山空自多。路衢唯见哭，城市不闻歌。漂梗无安地，衔枚有荷戈。官军未通蜀，吾道竟如何。
幽蓟馀虵豕，乾坤尚虎狼。诸侯春不贡，使者日相望。慎勿吞青海，无劳问越裳。大君先息战，归马华山阳。
洛下舟车入，天中贡赋均。日闻红粟腐，寒待翠华春。莫取金汤固，长令宇宙新。不过行俭德，盗贼本王臣。
丹桂风霜急，青梧日夜凋。由来强干地，未有不臣朝。受钺亲贤往，卑宫制诏遥。终依古封建，岂独听箫韶。
盗灭人还乱，兵残将自疑。登坛名绝假，报主尔何迟。领郡辄无色，之官皆有词。愿闻哀痛诏，端拱问疮痍。
乱后今相见，秋深复远行。风尘为客日，江海送君情。晋室丹阳尹，公孙白帝城。经过自爱惜，取次莫论兵。
城晚通云雾，亭深到芰荷。吏人桥外少，秋水席边多。近属淮王至，高门蓟子过。荆州爱山简，吾醉亦长歌。
夜深露气清，江月满江城。浮客转危坐，归舟应独行。关山同一照，乌鹊自多惊。欲得淮王术，风吹晕已生。
闻道花门将，论功未尽归。自从收帝里，谁复总戎机。蜂虿终怀毒，雷霆可震威。莫令鞭血地，再湿汉臣衣。
江水长流地，山云薄暮时。寒花隐乱草，宿鸟择深枝。旧国见何日，高秋心苦悲。人生不再好，鬓发白成丝。
彝界荒山顶，蕃州积雪边。筑城依白帝，转粟上青天。蜀将分旗鼓，羌兵助井泉。西戎背和好，杀气日相缠。
辛苦三城戍，长防万里秋。烟尘浸火井，雨雪闭松州。风动将军幕，天寒使者裘。漫山贼营垒，回首得无忧。
子弟犹深入，关城未解围。蚕崖铁马瘦，灌口米船稀。辩士安边策，元戎决胜威。今朝乌鹊喜，欲报凯歌归。
淅淅风生砌，团团日隐墙。遥空秋雁灭，半岭暮云长。病叶多先坠，寒花只暂香。巴城添泪眼，今夜复清光。
扶病送君发，自怜犹不归。秪应尽客泪，复作掩荆扉。江汉故人少，音书从此稀。往还二十载，岁晚寸心违。
王子思归日，长安已乱兵。霑衣问行在，走马向承明。暮景巴蜀僻，春风江汉清。晋山虽自弃，魏阙尚含情。
草满巴西绿，空城白日长。风吹花片片，春动水茫茫。八骏随天子，群臣从武皇。遥闻出巡守，早晚遍遐荒。
久客应吾道，相随独尔来。孰知江路近，频为草堂回。鹅鸭宜长数，柴荆莫浪开。东林竹影薄，腊月更须栽。
送客苍溪县，山寒雨不开。直愁骑马滑，故作泛舟回。青惜峰峦过，黄知橘柚来。江流大自在，坐稳兴悠哉。
方舟不用楫，极目总无波。长日容杯酒，深江净绮罗。乱离还奏乐，飘泊且听歌。故国流清渭，如今花正多。
山豁何时断，江平不肯流。稍知花改岸，始验鸟随舟。结束多红粉，欢娱恨白头。非君爱人客，晦日更添愁。
有径金沙软，无人碧草芳。野畦连蛱蝶，江槛俯鸳鸯。日晚烟花乱，风生锦绣香。不须吹急管，衰老易悲伤。
春岸桃花水，云帆枫树林。偷生长避地，适远更霑襟。老病南征日，君恩北望心。百年歌自苦，未见有知音。
羁旅知交态，淹留见俗情。衰颜聊自哂，小吏最相轻。去国哀王粲，伤时哭贾生。狐狸何足道，豺虎正纵横。
肃肃花絮晚，菲菲红素轻。日长唯鸟雀，春远独柴荆。数有关中乱，何曾剑外清。故乡归不得，地入亚夫营。
雾隐平郊树，风含广岸波。沈沈春色静，惨惨暮寒多。戍鼓犹长击，林莺遂不歌。忽思高宴会，朱袖拂云和。
旅食惊双燕，衔泥入此堂。应同避燥湿，且复过炎凉。养子风尘际，来时道路长。今秋天地在，吾亦离殊方。
百舌来何处，重重祗报春。知音兼众语，整翮岂多身。花密藏难见，枝高听转新。过时如发口，君侧有谗人。
江汉山重阻，风云地一隅。年年非故物，处处是穷途。丧乱秦公子，悲凉楚大夫。平生心已折，行路日荒芜。
巴蜀愁谁语，吴门兴杳然。九江春草外，三峡暮帆前。厌就成都卜，休为吏部眠。蓬莱如可到，衰白问群仙。
道路时通塞，江山日寂寥。偷生唯一老，伐叛已三朝。雨急青枫暮，云深黑水遥。梦归归未得，不用楚辞招。
离亭非旧国，春色是他乡。老畏歌声断，愁随舞曲长。二天开宠饯，五马烂生光。川路风烟接，俱宜下凤皇。
寂寞春山路，君王不复行。古墙犹竹色，虚阁自松声。鸟雀荒村暮，云霞过客情。尚思歌吹入，千骑把霓旌。
浩劫因王造，平台访古游。彩云萧史驻，文字鲁恭留。宫阙通群帝，乾坤到十洲。人传有笙鹤，时过此山头。
春江不可渡，二月已风涛。舟楫欹斜疾，鱼龙偃卧高。渚花兼素锦，汀草乱青袍。戏问垂纶客，悠悠见汝曹。
南国旱无雨，今朝江出云。入空才漠漠，洒迥已纷纷。巢燕高飞尽，林花润色分。晚来声不绝，应得夜深闻。
窜身来蜀地，同病得韦郎。天下干戈满，江边岁月长。别筵花欲暮，春日鬓俱苍。为问南溪竹，抽梢合过墙。
他乡复行役，驻马别孤坟。近泪无干土，低空有断云。对碁陪谢傅，把剑觅徐君。唯见林花落，莺啼送客闻。
汨汨避群盗，悠悠经十年。不成向南国，复作游西川。物役水虚照，魂伤山寂然。我生无倚著，尽室畏途边。
长林偃风色，回复意犹迷。衫裛翠微润，马衔青草嘶。栈县斜避石，桥断却寻溪。何日干戈尽，飘飘愧老妻。
行色递隐见，人烟时有无。仆夫穿竹语，稚子入云呼。转石惊魑魅，抨弓落狖鼯。真供一笑乐，似欲慰穷途。
南国昼多雾，北风天正寒。路危行木杪，身远宿云端。山鬼吹灯灭，厨人语夜阑。鸡鸣问前馆，世乱敢求安。
马首见盐亭，高山拥县青。云溪花淡淡，春郭水泠泠。全蜀多名士，严家聚德星。长歌意无极，好为老夫听。
看花虽郭内，倚杖即溪边。山县早休市，江桥春聚船。狎鸥轻白浪，归雁喜青天。物色兼生意，凄凉忆去年。
鹅儿黄似酒，对酒爱新鹅。引颈嗔船逼，无行乱眼多。翅开遭宿雨，力小困沧波。客散层城暮，狐狸奈若何。
客里有所过，归来知路难。开门野鼠走，散帙壁鱼干。洗杓开新酝，低头拭小盘。凭谁给麹蘖，细酌老江干。
邛州崔录事，闻在果园坊。久待无消息，终朝有底忙。应愁江树远，怯见野亭荒。浩荡风尘外，谁知酒熟香。
此老已云殁，邻人嗟亦休。竟无宣室召，徒有茂陵求。妻子寄他食，园林非昔游。空馀穗帷在，淅淅野风秋。
燕入非旁舍，鸥归祗故池。断桥无复板，卧柳自生枝。遂有山阳作，多惭鲍叔知。素交零落尽，白首泪双垂。
岷岭南蛮北，徐关东海西。此行何日到，送汝万行啼。绝域惟高枕，清风独杖藜。危时暂相见，衰白意都迷。
诸姑今海畔，两弟亦山东。去傍干戈觅，来看道路通。短衣防战地，匹马逐秋风。莫作俱流落，长瞻碣石鸿。
弱质岂自负，移根方尔瞻。细声闻玉帐，疏翠近珠帘。未见紫烟集，虚蒙清露霑。何当一百丈，欹盖拥高檐。
绿竹半含箨，新梢才出墙。色侵书帙晚，阴过酒樽凉。雨洗娟娟净，风吹细细香。但令无剪伐，会见拂云长。
湍驶风醒酒，船回雾起堤。高城秋自落，杂树晚相迷。坐触鸳鸯起，巢倾翡翠低。莫须惊白鹭，为伴宿清溪。
垂老戎衣窄，归休寒色深。渔舟上急水，猎火著高林。日有习池醉，愁来梁甫吟。干戈未偃息，出处遂何心。
野外堂依竹，篱边水向城。蚁浮仍腊味，鸥泛已春声。药许邻人㔉，书从稚子擎。白头趋幕府，深觉负平生。
农务村村急，春流岸岸深。乾坤万里眼，时序百年心。茅屋还堪赋，桃源自可寻。艰难贱生理，飘泊到如今。
迢递来三蜀，蹉跎有六年。客身逢故旧，发兴自林泉。过懒从衣结，频游任履穿。藩篱无限景，恣意买江天。
种竹交加翠，栽桃烂熳红。经心石镜月，到面雪山风。赤管随王命，银章付老翁。岂知牙齿落，名玷荐贤中。
扶病垂朱绂，归休步紫苔。郊扉存晚计，幕府愧群材。燕外晴丝卷，鸥边水叶开。邻家送鱼鳖，问我数能来。
群盗哀王粲，中年召贾生。登楼初有作，前席竟为荣。宅入先贤传，才高处士名。异时怀二子，春日复含情。
素幔随流水，归舟返旧京。老亲如宿昔，部曲异平生。风送蛟龙雨，天长骠骑营。一哀三峡暮，遗后见君情。
胜绝惊身老，情忘发兴奇。座从歌妓密，乐任主人为。重碧拈春酒，轻红擘荔枝。楼高欲愁思，横笛未休吹。
闻道乘骢发，沙边待至今。不知云雨散，虚费短长吟。山带乌蛮阔，江连白帝深。船经一柱观，留眼共登临。
归朝不相见，蜀使忽传亡。虚历金华省，何殊地下郎。致君丹槛折，哭友白云长。独步诗名在，秪令故旧伤。
出守吾家侄，殊方此日欢。自须游阮巷，不是怕湖滩。乐助长歌逸，杯饶旅思宽。昔曾如意舞，牵率强为看。
禹庙空山里，秋风落日斜。荒庭垂橘柚，古屋画龙蛇。云气生虚壁，江声走白沙。早知乘四载，疏凿控三巴。
忠州三峡内，井邑聚云根。小市常争米，孤城早闭门。空看过客泪，莫觅主人恩。淹泊仍愁虎，深居赖独园。
细草微风岸，危樯独夜舟。星垂平野阔，月涌大江流。名岂文章著，官因老病休。飘飘何所似，天地一沙鸥。
儿扶犹杖策，卧病一秋强。白发少新洗，寒衣宽总长。故人忧见及，此别泪相忘。各逐萍流转，来书细作行。
南雪不到地，青崖霑未消。微微向日薄，脉脉去人遥。冬热鸳鸯病，峡深豺虎骄。愁边有江水，焉得北之朝。
众水会涪万，瞿塘争一门。朝宗人共挹，盗贼尔谁尊。孤石隐如马，高萝垂饮猿。归心异波浪，何事即飞翻。
浩浩终不息，乃知东极临。众流归海意，万国奉君心。色借潇湘阔，声驱滟滪深。未辞添雾雨，接上遇衣襟。
远闻房太守，归葬陆浑山。一德兴王后，孤魂久客间。孔明多故事，安石竟崇班。他日嘉陵涕，仍沾楚水还。
丹旐飞飞日，初传发阆州。风尘终不解，江汉忽同流。剑动新身匣，书归故国楼。尽哀知有处，为客恐长休。
寒花开已尽，菊蘂独盈枝。旧摘人频异，轻香酒𫏐随。地偏初衣袷，山拥更登危。万国皆戎马，酣歌泪欲垂。
石城除击柝，铁锁欲开关。鼓角悲荒塞，星河落曙山。巴人常小梗，蜀使动无还。垂老孤帆色，飘飘犯百蛮。
军吏回官烛，舟人自楚歌。寒沙蒙薄雾，落月去清波。壮惜身名晚，衰惭应接多。归朝日簪笏，筋力定如何。
军旅西征僻，风尘战伐多。犹闻蜀父老，不忘舜讴歌。天险终难立，柴门岂重过。朝朝巫峡水，远逗锦江波。
万里桥南宅，百花潭北庄。层轩皆面水，老树饱经霜。雪岭界天白，锦城曛日黄。惜哉形胜地，回首一茫茫。
峡里云安县，江楼翼瓦齐。两边山木合，终日子规啼。眇眇春风见，萧萧夜色凄。客愁那听此，故作傍人低。
老病巫山里，稽留楚客中。药残他日裹，花发去年丛。夜足霑沙雨，春多逆水风。合分双赐笔，犹作一飘蓬。
南楚青春异，暄寒早早分。无名江上草，随意岭头云。正月蜂相见，非时鸟共闻。杖藜妨跃马，不是故离群。
伏枕云安县，迁居白帝城。春知催柳别，江与放船清。农事闻人说，山光见鸟情。禹功饶断石，且就土微平。
依沙宿舸船，石濑月娟娟。风起春灯乱，江鸣夜雨悬。晨钟云外湿，胜地石堂烟。柔橹轻鸥外，含凄觉汝贤。
暝色延山径，高斋次水门。薄云岩际宿，孤月浪中翻。鹳鹤追飞静，豺狼得食喧。不眠忧战伐，无力正乾坤。
城暗更筹急，楼高雨雪微。稍通绡幕霁，远带玉绳稀。门鹊晨光起，墙乌宿处飞。寒江流甚细，有意待人归。
山木抱云稠，寒江绕上头。雪崖才变石，风幔不依楼。社稷堪流涕，安危在运筹。看君话王室，感动几销忧。
楼雨霑云幔，山寒著水城。径添沙面出，湍减石棱生。菊蘂凄疏放，松林驻远情。滂沱朱槛湿，万虑傍檐楹。
江柳非时发，江花冷色频。地偏应有瘴，腊近已含春。失学从愚子，无家住老身。不知西阁意，肯别定留人。
西阁从人别，人今亦故亭。江云飘素练，石壁断空青。沧海先迎日，银河倒列星。平生耽胜事，吁骇始初经。
问子能来宿，今疑索故要。匣琴虚夜夜，手板自朝朝。金吼霜钟彻，花催腊炬销。早凫江槛底，双影漫飘飖。
恍惚寒山暮，逶迤白雾昏。山虚风落石，楼静月侵门。击柝可怜子，无衣何处村。时危关百虑，盗贼尔犹存。
水色含群动，朝光切太虚。年侵频怅望，兴远一萧疏。猿挂时相学，鸥行炯自如。瞿唐春欲至，定卜瀼西居。
奔峭背赤甲，断崖当白盐。客居愧迁次，春酒渐多添。花亚欲移竹，鸟窥新卷帘。衰年不敢恨，胜概欲相兼。
乱后居难定，春归客未还。水生鱼复浦，云暖麝香山。半顶梳头白，过眉拄杖斑。相看多使者，一一问函关。
宋玉归州宅，云通白帝城。吾人淹老病，旅食岂才名。峡口风常急，江流气不平。只应与儿子，飘转任浮生。
归羡辽东鹤，吟同楚执珪。未成游碧海，著处觅丹梯。云障宽江左，春耕破瀼西。桃红客若至，定似昔人迷。
久嗟三峡客，再与暮春期。百舌欲无语，繁花能几时。谷虚云气薄，波乱日华迟。战伐何由定，哀伤不在兹。
此邦千树橘，不见比封君。养拙干戈际，全生麋鹿群。畏人江北草，旅食瀼西云。万里巴渝曲，三年实饱闻。
彩云阴复白，锦树晓来青。身世双蓬鬓，乾坤一草亭。哀歌时自短，醉舞为谁醒。细雨荷锄立，江猿吟翠屏。
壮年学书剑，他日委泥沙。事主非无禄，浮生即有涯。高斋依药饵，绝域改春华。丧乱丹心破，王臣未一家。
欲陈济世策，已老尚书郎。未息豺虎鬬，空惭鸳鹭行。时危人事急，风逆羽毛伤。落日悲江汉，中宵泪满床。
仲夏流多水，清晨向小园。碧溪摇艇阔，朱果烂枝繁。始为江山静，终防市井喧。畦蔬绕茅屋，自足媚盘餐。
樝梨且缀碧，梅杏半传黄。小子幽园至，轻笼熟柰香。山风犹满把，野露及新尝。欲寄江湖客，提携日月长。
秋野日疏芜，寒江动碧虚。系舟蛮井络，卜宅楚村墟。枣熟从人打，葵荒欲自锄。盘餐老夫食，分减及溪鱼。
易识浮生理，难教一物违。水深鱼极乐，林茂鸟知归。吾老甘贫病，荣华有是非。秋风吹几杖，不厌此山薇。
礼乐攻吾短，山林引兴长。掉头纱帽仄，曝背竹书光。风落收松子，天寒割蜜房。稀疏小红翠，驻屐近微香。
远岸秋沙白，连山晚照红。潜鳞输骇浪，归翼会高风。砧响家家发，樵声个个同。飞霜任青女，赐被隔南宫。
身许麒膦画，年衰鸳鹭群。大江秋易盛，空峡夜多闻。径隐千重石，帆留一片云。儿童解蛮语，不必作参军。
峡内淹留客，溪边四五家。古苔生迮地，秋竹隐疏花。塞俗人无井，山田饭有沙。西江使船至，时复问京华。
岑寂双甘树，婆娑一院香。交柯低几杖，垂实碍衣裳。满岁如松碧，同时待菊黄。几回霑叶露，乘月坐胡床。
病枕依茅栋，荒鉏净果林。背堂资僻远，在野兴清深。山雉防求敌，江猿应独吟。泄云高不去，隐几亦无心。
众壑生寒早，长林卷雾齐。青虫悬就日，朱果落封泥。薄俗防人面，全身学马蹄。吟诗坐回首，随意葛巾低。
篱弱门何向，沙虚岸只摧。日斜鱼更食，客散鸟还来。寒水光难定，秋山响易哀。天涯稍曛黑，倚杖更裴回。
乔木村墟古，疏篱野蔓悬。清琴将暇日，白首望霜天。登俎黄甘重，支床锦石圆。远游虽寂寞，难见此山川。
由来巫峡水，本自楚人家。客病留因药，春深买为花。秋庭风落果，瀼岸雨颓沙。问俗营寒事，将诗待物华。
白盐危峤北，赤甲古城东。平地一川稳，高山四面同。烟霜凄野日，秔稻熟天风。人事伤蓬转，吾将守桂丛。
东屯复瀼西，一种住青溪。来往皆茅屋，淹留为稻畦。市喧宜近利，林僻此无蹊。若访衰翁语，须令賸客迷。
道北冯都使，高斋见一川。子能渠细石，吾亦沼清泉。枕带还相似，柴荆即有焉。斫畬应费日，解缆不知年。
牢落西江外，参差北户间。久游巴子国，卧病楚人山。幽独移佳境，清深隔远关。寒空见鸳鹭，回首忆朝班。
香稻三秋末，平田百顷间。喜无多屋宇，幸不碍云山。御袷侵寒气，尝新破旅颜。红鲜终日有，玉粒未吾悭。
稻米炊能白，秋葵煮复新。谁云滑易饱，老藉软俱匀。种幸房州熟，苗同伊阙春。无劳映渠碗，自有色如银。
盗贼浮生困，诛求异俗贫。空村惟见鸟，落日未逢人。步壑风吹面，看松露滴身。远山回白首，战地有黄尘。
峡内归田客，江边借马骑。非寻戴安道，似向习家池。峡险风烟僻，天寒橘柚垂。筑场看敛积，一学楚人为。
短景难高卧，衰年强此身。山家蒸栗暖，野饭射麋新。世路知交薄，门庭畏客频。牧童斯在眼，田父实为邻。
复作归田去，犹残获稻功。筑场怜穴蚁，拾穗许村童。落杵光辉白，除芒子粒红。加餐可扶老，仓庾慰飘蓬。
稻获空云水，川平对石门。寒风疏落木，旭日散鸡豚。野哭初闻战，樵歌稍出村。无家问消息，作客信乾坤。
城峻随天壁，楼高更女墙。江流思夏后，风至忆襄王。老去闻悲角，人扶报夕阳。公孙初恃险，跃马意何长。
卓立群峰外，蟠根积水边。他皆任厚地，尔独近高天。白榜千家邑，清秋万估船。词人取佳句，刻画竟谁传。
巨积水中央，江寒出水长。沈牛荅云雨，如马戒舟航。天意存倾覆，神功接混茫。干戈连解缆，行止忆垂堂。
江度寒山阁，城高绝塞楼。翠屏宜晚对，白谷会深游。急急能鸣雁，轻轻不下鸥。彝陵春色起，渐拟放扁舟。
徐步移班杖，看山仰白头。翠深开断壁，红远结飞楼。日出清江望，暄和散旅愁。春城见松雪，始拟进归舟。
漠漠虚无里，连连睥睨侵。楼光去日远，峡影入江深。腊破思端绮，春归待一金。去年梅柳意，还欲搅边心。
闻说江陵府，云沙静眇然。白鱼如切玉，朱橘不论钱。水有远湖树，人今何处船。青山各在眼，却望峡中天。
峡口大江间，西南控百蛮。城欹连粉堞，岸断更青山。开辟多天险，防隅一水关。乱离闻鼓角，秋气动衰颜。
时清关失险，世乱戟如林。去矣英雄事，荒哉割据心。芦花留客晚，枫树坐猿深。疲薾烦亲故，诸侯数赐金。
三峡传何处，双崖壮此门。入天犹石色，穿水忽云根。猱攫须髯古，蛟龙窟宅尊。羲和冬驭近，愁畏日车翻。
洞房环佩冷，玉殿起秋风。秦地应新月，龙池满旧宫。系舟今夜远，清漏往时同。万里黄山北，园陵白露中。
宿昔青门里，蓬莱仗数移。花娇迎杂树，龙喜出平池。落日留王母，微风倚少儿。宫中行乐秘，少有外人知。
能画毛延寿，投壶郭舍人。每蒙天一笑，复似物皆春。政化平如水，皇恩断若神。时时用抵戏，亦未杂风尘。
鬬鸡初赐锦，舞马既登床。帘下宫人出，楼前御柳长。仙游终一閟，女乐久无香。寂寞骊山道，清秋草木黄。
鹦鹉含愁思，聪明忆别离。翠衿浑短尽，红觜漫多知。未有开笼日，空残旧宿枝。世人怜复损，何用羽毛奇。
历历开元事，分明在眼前。无端盗贼起，忽已岁时迁。巫峡西江外，秦城北斗边。为郎从白首，卧病数秋天。
洛阳昔陷没，胡马犯潼关。天子初愁思，都人惨别颜。清笳去宫阙，翠盖出关山。故老仍流涕，龙髯幸再攀。
骊山绝望幸，花萼罢登临。地下无朝烛，人间有赐金。鼎湖龙去远，银海雁飞深。万岁蓬莱日，长悬旧羽林。
提封汉天下，万国尚同心。借问悬车守，何如俭德临。时征俊乂入，草窃犬羊侵。愿戒兵犹火，恩加四海深。
巫峡盘涡晓，黔阳贡物秋。丹砂同陨石，翠羽共沈舟。羁使空斜影，龙居閟积流。篙工幸不溺，俄顷逐轻鸥。
竹宫时望拜，桂馆或求仙。姹女临波日，神光照夜年。徒闻斩蛟剑，无复爨犀船。使者随秋色，迢迢独上天。
垂白冯唐老，清秋宋玉悲。江喧长少睡，楼迥独移时。多难身何补，无家病不辞。甘从千日醉，未许七哀诗。
草阁临无地，柴扉永不关。鱼龙回夜水，星月动秋山。久露清初湿，高云薄未还。泛舟惭小妇，飘泊损红颜。
江月光于水，高楼思杀人。天边长作客，老去一霑巾。玉露团清影，银河没半轮。谁家挑锦字，灭烛翠眉嚬。
江上日多雨，萧萧荆楚秋。高风下木叶，永夜揽貂裘。勋业频看镜，行藏独倚楼。时危思报主，衰谢不能休。
中夜江山静，危楼望北辰。长为万里客，有愧百年身。故国风云气，高堂战伐尘。胡雏负恩泽，嗟尔太平人。
江汉思归客，乾坤一腐儒。片云天共远，永夜月同孤。落日心犹壮，秋风病欲疏。古来存老马，不必取长途。
白露团甘子，清晨散马蹄。圃开连石树，船渡入江溪。凭几看鱼乐，回鞭急鸟栖。渐知秋实美，幽径恐多蹊。
吾宗老孙子，质朴古人风。耕凿安时论，衣冠与世同。在家常早起，忧国愿年丰。语及君臣际，经书满腹中。
壮心久零落，白首寄人间。天下兵常鬬，江东客未还。穷猿号雨雪，老马怯关山。武德开元际，苍生岂重攀。
花叶随天意，江溪共石根。早霞随类影，寒水各依痕。易下杨朱泪，难招楚客魂。风涛暮不稳，舍棹宿谁门。
瞿塘夜水黑，城内改更筹。翳翳月沈雾，辉辉星近楼。气衰甘少寐，心弱恨和愁。多垒满山谷，桃源无处求。
孤月当楼满，寒江动夜扉。委波金不定，照席绮逾依。未缺空山静，高悬列宿稀。故园松桂发，万里共清辉。
西阁百寻馀，中宵步绮疏。飞星过水白，落月动沙虚。择木知幽鸟，潜波想巨鱼。亲朋满天地，兵甲少来书。
养拙蓬为户，茫茫何所开。江通神女馆，地隔望乡台。渐惜容颜老，无由弟妹来。兵戈与人事，回首一悲哀。
高秋苏病气，白发自能梳。药饵憎加减，门庭闷扫除。杖藜还客拜，爱竹遣儿书。十月江平稳，轻舟进所如。
江涛万古峡，肺气久衰翁。不寐防巴虎，全生狎楚童。衣裳垂素发，门巷落丹枫。常怪商山老，兼存翊赞功。
摇落巫山暮，寒江东北流。烟尘多战鼓，风浪少行舟。鹅费义之墨，貂馀季子裘。长怀报明主，卧病复高秋。
生年鹖冠子，叹世鹿皮翁。眼复几时暗，耳从前月聋。猿鸣秋泪缺，雀噪晚愁空。黄落惊山树，呼儿问朔风。
竟日雨冥冥，双崖洗更青。水花寒落岸，山鸟暮过庭。煖老须燕玉，充饥忆楚萍。胡笳在楼上，哀怨不堪听。
白狗斜临北，黄牛更在东。峡云常照夜，江月会兼风。晒药安垂老，应门试小童。亦知行不逮，苦恨耳多聋。
江阔浮高栋，云长出断山。尘沙连越巂，风雨暗荆蛮。雁矫衔芦内，猿啼失木间。弊裘苏季子，历国未知还。
久雨巫山暗，新晴锦绣文。碧知湖外草，红见海东云。竟日莺相和，摩霄鹤数群。野花干更落，风处急纷纷。
啼乌争引子，鸣鹤不归林。下食遭泥去，高飞恨久阴。雨声冲塞尽，日气射江深。回首周南客，驱驰魏阙心。
始贺天休雨，还嗟地出雷。骤看浮峡过，密作渡江来。牛马行无色，蛟龙鬬不开。干戈盛阴气，未必自阳台。
断续巫山雨，天河此夜新。若无青嶂月，愁杀白头人。魍魉移深树，虾蟆动半轮。故园当北斗，直指照西秦。
并照巫山出，新窥楚水清。羁栖愁里见，二十四回明。必验升沈体，如知进退情。不违银汉落，亦伴玉绳横。
万里瞿塘峡，春来六上弦。时时开暗室，故故满青天。爽合风襟静，高当泪脸悬。南飞有乌鹊，夜久落江边。
万木云深隐，连山雨未开。风扉掩不定，水鸟过仍回。鲛馆如鸣杼，樵舟岂伐枚。清凉破炎毒，衰意欲登台。
返照斜初彻，浮云薄未归。江虹明远饮，峡雨落馀飞。凫雁终高去，熊罴觉自肥。秋分客尚在，竹露夕微微。
小雨夜复密，回风吹早秋。野凉侵闭户，江满带维舟。通籍恨多病，为郎忝薄游。天寒出巫峡，醉别仲宣楼。
只应踏初雪，骑马发荆州。直怕巫山雨，真伤白帝秋。群公苍玉珮，天子翠云裘。同舍晨趋侍，胡为淹此留。
束带还骑马，东西却渡船。林中才有地，峡外绝无天。虚白高人静，喧卑俗累牵。他乡悦迟暮，不敢废诗篇。
雷霆空霹雳，云雨竟虚无。炎赫衣流汗，低垂气不苏。乞为寒水玉，愿作冷秋菰。何似儿童岁，风凉出舞雩。
瘴云终不灭，泸水复西来。闭户人高卧，归林鸟却回。峡中都似火，江上只空雷。想见阴宫雪，风门飒踏开。
朱李沈不冷，雕胡炊屡新。将衰骨尽痛，被褐味空频。歘翕炎蒸景，飘飖征戍人。十年可解甲，为尔一霑巾。
牛羊下来久，各已闭柴门。风月自清夜，江山非故园。石泉流暗壁，草露滴秋根。头白灯明里，何须花烬繁。
满目飞明镜，归心折大刀。转蓬行地远，攀桂仰天高。水路疑霜雪，林栖见羽毛。此时瞻白兔，直欲数秋毫。
稍下巫山峡，犹衔白帝城。气沈全浦暗，轮仄半楼明。刁斗皆催晓，蟾蜍且自倾。张弓倚残魄，不独汉家营。
旧挹金波爽，皆传玉露秋。关山随地阔，河汉近人流。谷口樵归唱，孤城笛起愁。巴童浑不寝，半夜有行舟。
秋月仍圆夜，江村独老身。卷帘还照客，倚杖更随人。光射潜虬动，明翻宿鸟频。茅斋依橘柚，清切露华新。
雨声传两夜，寒事飒高秋。挈带看朱绂，开箱睹黑裘。世情只益睡，盗贼敢忘忧。松菊新霑洗，茅齐慰远游。
雨时山不改，晴罢峡如新。天路看殊俗，秋江思杀人。有猿挥泪尽，无犬附书频。故国愁眉外，长歌欲损神。
圃畦新雨润，愧子废鉏来。竹杖交头拄，柴扉隔径开。欲栖群鸟乱，未去小童催。明日重阳酒，相迎自酦醅。
日下四山阴，山庭岚气侵。牛羊归径险，鸟雀聚枝深。正枕当星剑，收书动玉琴。半扉开烛影，欲掩见清砧。
龙似瞿唐会，江依白帝深。终年常起峡，每夜必通林。收获辞霜渚，分明在夕岑。高斋非一处，秀气豁烦襟。
四更山吐月，残夜水明楼。尘匣元开镜，风帘自上钩。兔应疑鹤发，蟾亦恋貂裘。斟酌姮娥寡，天寒耐九秋。
微雨不滑道，断云疏复行。紫崖奔处黑，白鸟去边明。秋日新霑影，寒江旧落声。柴扉临野碓，半得捣香秔。
江雨旧无时，天晴忽散丝。暮秋霑物冷，今日过云迟。上马迥休出，看鸥坐不辞。高轩当滟滪，润色静书帷。
物色岁将晏，天隅人未归。朔风鸣淅淅，寒雨下霏霏。多病久加饭，衰容新授衣。时危觉凋丧，故旧短书稀。
楚雨石苔滋，京华消息迟。山寒青兕叫，江晚白鸥饥。神女花钿落，鲛人织杼悲。繁忧不自整，终日洒如丝。
绝岸风威动，寒房烛影微。岭猿霜外宿，江鸟夜深飞。独坐亲雄剑，哀歌叹短衣。烟尘绕阊阖，白首壮心违。
小雨晨光内，初来叶上闻。雾交才洒地，风逆旋随云。暂起柴荆色，轻霑鸟兽群。麝香山一半，亭午未全分。
返照开巫峡，寒空半有无。已低鱼复暗，不尽白盐孤。荻岸如秋水，松门似画图。牛羊识童仆，既夕应传呼。
畎亩孤城外，江村乱水中。深山催短景，乔木易高风。鹤下云汀近，鸡栖草屋同。琴书散明烛，长夜始堪终。
白帝更声尽，阳台曙色分。高峰寒上日，叠岭宿霾云。地坼江帆隐，天清木叶闻。荆扉对麋鹿，应共尔为群。
巫峡中宵动，沧江十月雷。龙虵不成蛰，天地划争回。却碾空山过，深蟠绝壁来。何须妒云雨，霹雳楚王台。
冥冥甲子雨，已度立春时。轻箑烦相向，纤𫄨恐自疑。烟添才有色，风引更如丝。直觉巫山暮，兼催宋玉悲。
清旭楚宫南，霜空万岭含。野人时独往，云木晓相参。俊鹘无声过，饥乌下食贪。病身终不动，摇落任江潭。
浦帆晨初发，郊扉冷未开。村疏黄叶坠，野静白鸥来。础润休全湿，云晴欲半回。巫山冬可怪，昨夜有奔雷。
杖藜寻晚巷，炙背近墙暄。人见幽居僻，吾知拙养尊。朝廷问府主，耕稼学山村。归翼飞栖定，寒灯亦闭门。
白夜月休弦，灯花半委眠。号山无定鹿，落树有惊蝉。暂忆江东鲙，兼怀雪下船。蛮歌犯星起，空觉在天边。
城郭悲笳暮，村墟过翼稀。甲兵年数久，赋敛夜深归。暗树依岩落，明河绕塞微。斗斜人更望，月细鹊休飞。
消渴游江汉，羇栖尚甲兵。几年逢熟食，万里逼清明。松柏邛山路，风花白帝城。汝曹催我老，回首泪纵横。
令节成吾老，他时见汝心。浮生看物变，为恨与年深。长葛书难得，江州涕不禁。团圆思弟妹，行坐白头吟。
九农成德业，百祀发光辉。报效神如在，馨香旧不违。南翁巴曲醉，北雁塞声微。尚想东方朔，诙谐割肉归。
陈平亦分肉，太史竟论功。今日江南老，他时渭北童。欢娱看绝塞，涕泪落秋风。鸳鹭回金阙，谁怜病峡中。
旧日重阳日，传杯不放杯。即今蓬鬓改，但愧菊花开。北阙心长恋，西江首独回。茱萸赐朝士，难得一枝来。
旧与苏司业，兼随郑广文。采花香泛泛，坐客醉纷纷。野树歌还倚，秋砧醒却闻。欢娱两冥漠，西北有孤云。
九日明朝是，相要旧俗非。老翁难早出，贤客幸知归。旧采黄花賸，新梳白发微。漫看年少乐，忍泪已霑衣。
为客无时了，悲秋向夕终。瘴馀夔子国，霜薄楚王宫。草敌虚岚翠，花禁冷叶红。年年小摇落，不与故园同。
有瘴非全歇，为冬亦不难。夜郎溪日暖，白帝峡风寒。蒸裹如千室，焦糟幸一柈。兹辰南国重，旧俗自相欢。
殊俗还多事，方冬变所为。破甘霜落爪，尝稻雪翻匙。巫峡寒都薄，乌蛮瘴远随。终然减滩濑，暂喜息蛟螭。
郑南伏毒寺，潇洒到江心。石影衔珠阁，泉声带玉琴。风杉曾曙倚，云峤忆春临。万里沧浪外，龙蛇只自深。
怅望东陵道，平生灞上游。春浓停野骑，夜宿敞云楼。离别人谁在，经过老自休。眼前今古意，江汉一归舟。
渭水流关内，终南在日边。胆销豺虎窟，泪入犬羊天。起晚堪从事，行迟更学仙。镜中衰谢色，万一故人怜。
瘴疠浮三蜀，风云暗百蛮。卷帘唯白水，隐几亦青山。猿捷长难见，鸥轻故不还。无钱从滞客，有镜巧催颜。
异俗吁可怪，斯人难并居。家家养乌鬼，顿顿食黄鱼。旧识能为态，新知已暗疏。治生且耕凿，只有不关渠。
西历青羌板，南留白帝城。於菟侵客恨，粔籹作人情。瓦卜传神语，畬田费火声。是非何处定，高枕笑浮生。
巫峡千山暗，终南万里春。病中吾见弟，书到汝为人。意荅儿童问，来经战伐新。泊船悲喜后，款款话归秦。
待尔嗔乌鹊，抛书示鹡鸰。枝间喜不去，原上急曾经。江阁嫌津柳，风帆数驿亭。应论十年事，愁绝始星星。
汝去迎妻子，高秋念却回。即今萤已乱，好与雁同来。东望西江水，南游北户开。卜居期静处，会有故人杯。
楚塞难为路，蓝田莫滞留。衣裳判白露，鞍马信清秋。满峡重江水，开帆八月舟。此时同一醉，应在仲宣楼。
乱后嗟吾在，羇栖见汝难。草黄骐骥病，沙晚鹡鸰寒。楚设关城险，吴吞水府宽。十年朝夕泪，衣袖不曾干。
闻汝依山寺，杭州定越州。风尘淹别日，江汉失清秋。影盖啼猿树，魂飘结蜃楼。明年下春水，东尽白云求。
楚岸收新雨，春台引细风。情人来石上，鲜脍出江中。邻舍烦书札，肩舆强老翁。病身虚俊味，何幸饫儿童。
极乐三军士，谁知百战场。无私齐绮馔，久坐密金章。醉客霑鹦鹉，佳人指凤皇。几时来翠节，特地引红妆。
绣段装檐额，金花帖鼓腰。一夫先舞剑，百战后歌樵。江树城孤远，云台使寂寥。汉朝频选将，应拜霍嫖姚。
峡险江惊急，楼高月迥明。一时今夕会，万里故乡情。星落黄姑渚，秋辞白帝城。老人因酒病，坚坐看君倾。
明月生长好，浮云薄渐遮。悠悠照边塞，悄悄忆京华。清动杯中物，高随海上查。不眠瞻白兔，百过落乌纱。
对月那无酒，登楼况有江。听歌惊白鬓，笑舞拓秋窗。尊蚁添相续，沙鸥并一双。尽怜君醉倒，更觉片心降。
藜杖侵寒露，蓬门启曙烟。力稀经树歇，老困拨书眠。秋觉追随尽，来因孝友偏。清谈见滋味，尔辈可忘年。
穷老真无事，江山已定居。地幽忘盥栉，客至罢琴书。挂壁移筐果，呼儿问煮鱼。时闻系舟楫，及此问吾庐。
楚岸通秋屐，胡床面夕畦。藉糟分汁滓，瓮酱落提携。饭粝添香味，朋来有醉泥。理生那免俗，方法报山妻。
叔父朱门贵，郎君玉树高。山居精典籍，文雅涉风骚。江汉终吾老，云林得尔曹。哀弦绕白雪，未与俗人操。
野屋流寒水，山篱带薄云。静应连虎穴，喧已去人群。笔架霑窗雨，书签映隙曛。萧萧千里足，个个五花文。
隐豹深愁雨，潜龙故起云。泥多仍径曲，心醉阻贤群。忍待江山丽，还披鲍谢文。高楼忆疏豁，秋兴坐氛氲。
碧草逢春意，沅湘万里秋。池要山简马，月净庾公楼。磨灭馀篇翰，平生一钓舟。高唐寒浪减，髣髴识昭丘。
新作湖边宅，还闻宾客过。自须开竹迳，谁道避云萝。官序潘生拙，才名贾傅多。舍舟应转地，邻接意如何。
暂阻蓬莱阁，终为江海人。挥金应物理，拖玉岂吾身。羹煮秋莼滑，杯迎露菊新。赋诗分气象，佳句莫频频。
兰若山高处，烟霞嶂几重。冻泉依细石，晴雪落长松。问法看诗忘，观身向酒慵。未能割妻子，卜宅近前峰。
志士惜妄动，知深难固辞。如何久磨砺，但取不磷缁。夙夜听忧主，飞腾急济时。荆州过薛孟，为报欲论诗。
江城秋日落，山鬼闭门中。行李淹吾舅，诛茅问老翁。赤眉犹世乱，青眼只途穷。传语桃源客，人今出处同。
绝域三冬暮，浮生一病身。感深辞舅氏，别后见何人。飘缈苍梧帝，推迁孟母邻。昏昏阻云水，侧望苦伤神。
喜弟文章进，添余别兴牵。数杯巫峡酒，百丈内江船。未息豺狼鬬，空催犬马年。归朝多便道，搏击望秋天。
离筵罢多酒，起地发寒塘。回首中丞座，驰笺异姓王。燕辞枫树日，雁度麦城霜。空醉山翁酒，遥怜似葛强。
客下荆南尽，君今复入舟。买薪犹白帝，鸣橹少沙头。衡霍生春早，潇湘共海浮。荒林庾信宅，为仗主人留。
火旗还锦缆，白马出江城。嘹唳吟笳发，箫条别浦清。寒空巫峡曙，落日渭阳明。留滞嗟衰疾，何时见息兵。
京兆先时杰，琳琅照一门。朝廷偏注意，接近与名藩。祖帐排舟数，寒江触石喧。看君妙为政，他日有殊恩。
寒日经檐短，穷猿失木悲。峡中为客恨，江上忆君时。天地身何在，风尘病敢辞。封书两行泪，霑洒裛新诗。
避暑云安县，秋风早下来。暂留鱼复浦，同过楚王台。猿鸟千崖窄，江湖万里开。竹枝歌未好，画舸莫迟回。
行李千金赠，衣冠八尺身。飞腾知有策，意度不无神。班秩兼通贵，公侯出异人。玄成负文彩，世业岂沈沦。
宠渥征黄渐，权宜借寇频。湖南安背水，峡内忆行春。王室仍多故，苍生倚大臣。还将徐孺子，处处待高人。
曾闻宋玉宅，每欲到荆州。此地生涯晚，遥悲水国秋。孤城一柱观，落日九江流。使者虽光彩，青枫远自愁。
君行别老亲，此去苦家贫。藻镜留连客，江山憔悴人。秋风楚竹冷，夜雪巩梅春。朝夕高堂念，应宜彩服新。
平居丧乱后，不到洛阳岑。为历云山问，无辞荆棘深。北风黄叶下，南浦白头吟。十载江湖客，茫茫迟暮心。
孤雁不饮啄，飞鸣声念群。谁怜一片影，相失万重云。望尽似犹见，哀多如更闻。野鸦无意绪，鸣噪自纷纷。
江浦寒鸥戏，无他亦自饶。却思翻玉羽，随意点春苗。雪暗还须浴，风生一任飘。几群沧海上，清影日萧萧。
袅袅啼虚壁，萧萧挂冷枝。艰难人不见，隐见尔如知。惯习元从众，全生或用奇。前林腾每及，父子莫相离。
日见巴东峡，黄鱼出浪新。脂膏兼饲犬，长大不容身。筒桶相沿久，风雷肯为神。泥沙卷涎沫，回首怪龙鳞。
白小群分命，天然二寸鱼。细微霑水族，风俗当园蔬。入肆银花乱，倾箱雪片虚。生成犹拾卵，尽取义何如。
永与清溪别，蒙将玉馔俱。无才逐仙隐，不敢恨庖厨。乱世轻全物，微声及祸枢。衣冠兼盗贼，饕餮用斯须。
纪德名标五，初鸣度必三。殊方听有异，失次晓无惭。问俗人情似，充庖尔辈堪。气交亭育际，巫峡漏司南。
闻说荆南马，尚书玉腕骝。顿骖飘赤汗，踞蹐顾长楸。胡虏三年入，乾坤一战收。举鞭如有问，欲伴习池游。
元日到人日，未有不阴时。冰雪莺难至，春寒花较迟。云随白水落，风振紫山悲。蓬鬓稀疏久，无劳比素丝。
梅蘂腊前破，梅花年后多。绝知春意好，最奈客愁何。雪树元同色，江风亦自波。故园不可见，巫岫郁嵯峨。
楚草经寒碧，逢春入眼浓。旧低收叶举，新掩卷牙重。步履宜轻过，开筵得屡供。看花随节序，不敢强为容。
卧病巴东久，今年强作归。故人犹远谪，兹日倍多违。接宴身兼杖，听歌泪满衣。诸公不相弃，拥别惜光辉。
北斗三更席，西江万里船。杖藜登水榭，挥翰宿春天。白发烦多酒，明星惜此筵。始知云雨峡，忽尽下牢边。
沙帽随鸥鸟，扁舟系此亭。江湖深更白，松竹远微青。一柱全应近，高唐莫再经。今宵南极外，甘作老人星。
曙角凌云罢，春城带雨长。水花分堑弱，巢燕得泥忙。令弟雄军佐，凡才污省郎。萍漂忍流涕，衰飒近中堂。
江湖春欲暮，墙宇日犹微。暗暗春籍满，轻轻花絮飞。翰林名有素，墨客兴无违。今夜文星动，吾侪醉不归。
鬓毛垂领白，花蘂亚枝红。欹倒衰年废，招寻令节同。薄衣临积水，吹面受和风。有喜留攀桂，无劳问转蓬。
海内文章伯，湖边意绪多。玉尊移晚兴，桂楫带酣歌。春日繁鱼鸟，江天足芰荷。郑庄宾客地，衰白远来过。
醉酒扬雄宅，升堂子贱琴。不堪垂老鬓，还对欲分襟。天地西江远，星辰北斗深。乌台俯麟阁，长夏白头吟。
渥洼汗血种，天上麒麟儿。才士得神秀，书斋闻尔为。棣华晴雨好，彩服暮春宜。朋酒日欢会，老夫今始知。
骤雨清秋夜，金波耿玉绳。天河元自白，江浦向来澄。映物连珠断，缘空一镜升。馀光隐更漏，况乃露华凝。
江月辞风缆，江星别雾船。鸡鸣还曙色，鹭浴自清川。历历竟谁种，悠悠何处圆。客愁殊未已，他夕始相鲜。
更深不假烛，月朗自明船。金刹清枫外，朱楼白水边。城乌啼眇眇，野鹭宿娟娟。皓首江湖客，钩帘独未眠。
风餐江柳下，雨卧驿楼边。结缆排鱼网，连樯并米船。今朝云细薄，昨夜月清圆。飘泊南庭老，祗应学水仙。
南国调寒杵，西江浸日车。客愁连蟋蟀，亭古带蒹葭。不返青丝鞚，虚烧夜烛花。老翁须地主，细细酌流霞。
涕泗不能收，哭君余白头。儿童相识尽，宇宙此生浮。江雨铭旌湿，湖风井径秋。还瞻魏太子，宾客减应刘。
悲愁回白首，倚杖背孤城。江敛洲渚出，天虚风物清。沧溟服衰谢，朱绂负平生。仰羡黄昏鸟，投林羽翮轻。
野旷吕蒙营，江深刘备城。寒天催日短，风浪与云平。洒落君臣契，飞腾战伐名。维舟倚前浦，长啸一含情。
正解柴桑缆，仍看蜀道行。樯乌相背发，塞雁一行鸣。南纪连铜柱，西江接锦城。凭将百钱卜，飘泊问君平。
汉主追韩信，苍生起谢安。吾徒自漂泊，世事各艰难。逆旅招邀近，他乡思绪宽。不材甘朽质，高卧岂泥蟠。
泛爱容霜发，留欢卜夜闲。自吟诗送老，相劝酒开颜。戎马今何地，乡园独旧山。江湖堕清月，酩酊任扶还。
江国逾千里，山城仅百层。岸风翻夕浪，舟雪洒寒灯。留滞才难尽，艰危气益增。图南未可料，变化有鲲鹏。
楚岸朔风疾，天寒鸧鸹呼。涨沙霾草树，舞雪渡江湖。吹帽时时落，维舟日日孤。因声置驿外，为觅酒家垆。
昔闻洞庭水，今上岳阳楼。吴楚东南坼，乾坤日夜浮。亲朋无一字，老病有孤舟。戎马关山北，凭轩涕泗流。
湖阔兼云雾，楼孤属晚晴。礼加徐孺子，诗接谢宣城。雪岸丛梅发，春泥百草生。敢违渔父问，从此更南征。
洞庭犹在目，青草续为名。宿桨依农事，邮签报水程。寒冰争倚薄，云月递微明。湖雁双双起，人来故北征。
水宿仍馀照，人烟复此亭。驿边沙旧白，湖外草新青。万象皆春气，孤槎自客星。随波无限月，的的近南溟。
肃肃湘妃庙，空墙碧水春。虫书玉佩藓，燕舞翠帷尘。晚泊登汀树，微馨借渚𬞟。苍梧恨不尽，染泪在丛筠。
百丈牵江色，孤舟泛日斜。兴来犹杖屦，目断更云沙。山鬼迷春竹，湘娥倚暮花。湖南清绝地，万古一长嗟。
水生春缆没，日出野船开。宿鸟行犹去，丛花笑不来。人人伤白首，处处接金杯。莫道新知要，南征且未回。
闻道今春雁，南归自广州。见花辞涨海，避雪到罗浮。是物关兵气，何时免客愁。年年霜露隔，不过五湖秋。
纳纳乾坤大，行行郡国遥。云山兼五岭，风壤带三苗。野树侵江阔，春蒲长雪消。扁舟空老去，无补圣明朝。
漠漠旧京远，迟迟归路赊。残年傍水国，落日对春华。树蜜早蜂乱，江泥轻燕斜。贾生骨已朽，凄恻近长沙。
不夜楚帆落，避风湘渚间。水耕先浸草，春火更烧山。早泊云物晦，逆行波浪悭。飞来双白鹤，过去杳难攀。
辍櫂青枫浦，双枫旧已摧。自惊衰谢力，不道栋梁材。浪足浮纱帽，皮须截锦苔。江边地有主，暂借上天回。
客子庖厨薄，江楼枕席清。衰年病祗瘦，长夏想为情。滑忆雕胡饭，香闻锦带羹。溜匙兼暖腹，谁欲致杯罂。
炎海韶州牧，风流汉署郎。分符先令望，同舍有辉光。白首多年疾，秋天昨夜凉。洞庭无过雁，书疏莫相忘。
南纪风涛壮，阴晴屡不分。野流行地日，江入度山云。层阁凭雷殷，长空水面文。雨来铜柱北，应洗伏波军。
养拙江湖外，朝廷记忆疏。深惭长者辙，重得故人书。白发丝难理，新诗锦不如。虽无南去雁，看取北来鱼。
佳士欣相识，慈颜望远游。甘从投辖饮，肯作置书邮。高鸟黄云暮，寒蝉碧树秋。湖南冬不雪，吾病得淹留。
水阔苍梧野，天高白帝秋。途穷那免哭，身老不禁愁。大府才能会，诸公德业优。北归冲雨雪，谁悯敝貂裘。
一代风流尽，修文地下深。斯人不重见，将老失知音。短日行梅岭，寒山落桂林。长安若个畔，犹想映貂金。
青琐陪双入，铜梁阻一辞。风尘逢我地，江汉哭君时。次第寻书札，呼儿检赠诗。发挥王子表，不愧史臣词。
朔风吹桂水，朔雪夜纷纷。暗度南楼月，寒深北渚云。烛斜初近见，舟重竟无闻。不识山阴道，听鸡更忆君。
北雪犯长沙，胡云冷万家。随风且间叶，带雨不成花。金错囊从罄，银壶酒易赊。无人竭浮蚁，有待至昏鸦。
天地空搔首，频抽白玉簪。皇舆三极北，身事五湖南。恋阙劳肝肺，论材愧杞柟。乱离难自救，终是老湘潭。
连城为宝重，茂宰得才新。山雉迎舟楫，江花报邑人。论交翻恨晚，卧病却愁春。惠爱南翁悦，馀波及老身。
万里衡阳雁，今年又北归。双双瞻客上，一一背人飞。云里相呼疾，沙边自宿稀。系书元浪语，愁寂故山薇。
欲雪违胡地，先花别楚云。却过清渭影，高起洞庭群。塞北春阴暮，江南日色曛。伤弓流落羽，行断不堪闻。
夜醉长沙酒，晓行湘水春。岸花飞送客，樯燕语留人。贾傅才未有，褚公书绝伦。高名前后事，回首一伤神。
往别郇瑕地，于今四十年。来簪御府笔，故泊洞庭船。诗忆伤心处，春深把臂前。南瞻按百越，黄帽待君偏。
斧钺下青冥，楼船过洞庭。北风随爽气，南斗避文星。日月笼中鸟，乾坤水上萍。王孙丈人行，垂老见飘零。
道为谋书重，名因赋颂雄。礼闱曾擢桂，宪府旧乘骢。流水生涯尽，浮云世事空。唯馀旧台柏，萧瑟九原中。
酒渴爱江清，馀甘漱晚汀。软沙欹坐稳，冷石醉眠醒。野膳随行帐，华音发从伶。数杯君不见，醉已遣沈冥。
惠子白驹瘦，归溪唯病身。皇天无老眼，空谷滞斯人。崖蜜松花熟，山杯竹叶新。柴门了无事，黄绮未称臣。
蛟室围青草，龙堆拥白沙。护江盘古木，迎櫂舞神鸦。破浪南风正，收颿畏日斜。云山千万叠，底处上仙槎。
落叶春风起，高城烟雾开。杂花分户映，娇燕入檐回。一见能倾产，虚怀只爱才。盐官虽绊骥，名是汉庭来。
江渚翻鸥戏，官桥带柳阴。江飞兢渡日，草见蹋春心。已拨形骸累，真为烂漫深。赋诗歌句稳，不免自长吟。
群盗至今日，先朝忝从臣。叹君能恋主，久客羡归秦。黄阁长司谏，丹墀有故人。向来论社稷，为话涕霑巾。
楚隔乾坤远，难招病客魂。诗名惟我共，世事与谁论。北阙更新主，南星落故园。定知相见日，烂漫倒芳尊。
犬戎腥四海，回首一茫茫。血战乾坤赤，氛迷日月黄。将军专策略，幕府盛材良。近贺中兴主，神兵动朔方。
转惊波作怒，即恐岸随流。赖有杯中物，还同海上鸥。关心小剡县，傍眼见扬州。为接情人饮，朝来减半愁。
向晚波微绿，连空岸脚青。日兼春有暮，愁与醉无醒。漂泊犹杯酒，踌躇此驿亭。相看万里外，同是一浮萍。
乱离知又甚，消息苦难真。受谏无今日，临危忆古人。纷纷乘白马，攘攘著黄巾。隋氏留宫室，焚烧何太频。
西京安稳未，不见一人来。腊日巴江曲，山花已自开。盈盈当雪杏，艳艳待春梅。直苦风尘暗，谁忧容鬓催。
复道收京邑，兼闻杀犬戎。衣冠却扈从，车架已还宫。克复成如此，安危在数公。莫令回首地，恸哭起悲风。
闻道收宗庙，鸣銮自陕归。倾都看黄屋，正殿引朱衣。剑外春天远，巴西敕使稀。念君轻世乱，匹马向王畿。
紫萼扶千蘂，黄须照万花。忽疑行暮雨，何事入朝霞。恐是潘安县，堪留卫玠车。深知好颜色，莫作委泥沙。
只道梅花发，那知柳亦新。枝枝总到地，叶叶自开春。紫燕时翻翼，黄鹂不露身。汉南应老尽，霸上远愁人。
文章亦不尽，窦子才纵横。非尔更苦节，何人符大名。读书云阁观，问绢锦官城。我有浣花竹，题诗须一行。
无数涪江筏，鸣桡总发时。别离终不久，宗族忍相遗。白狗黄牛峡，朝云暮雨祠。所过频问讯，到日自题诗。
江头且系船，为尔独相怜。云散灌坛雨，春青彭泽田。频惊适小国，一拟问高天。别后巴东路，逢人问几贤。
新亭有高会，行子得良时。日动映江幕，风鸣排槛旗。绝荤终不改，劝酒欲无词。已堕岘山泪，因题零雨诗。
闻说江山好，怜君吏隐兼。宠行舟远泛，怯别酒频添。推荐非承乏，操持必去嫌。他时如按县，不得慢陶潜。
陈迹随人事，初秋别此亭。重来棃叶赤，依旧竹林青。风幔何时卷，寒砧昨夜声。无由出江汉，愁绪月冥冥。
闻道王乔舄，名因太史传。如何碧鸡使，把诏紫微天。秦岭愁回马，涪江醉泛船。青城漫污杂，吾舅意凄然。
高斋常见野，愁坐更临门。十月山寒重，孤城月水昏。葭萌氐种迥，左担犬戎存。终日忧奔走，归期未敢论。
五载客蜀郡，一年居梓州。如何关塞阻，转作潇湘游。世事已黄发，残生随白鸥。安危大臣在，不必泪长流。
收帆下急水，卷幔逐回滩。江市戎戎暗，山云淰淰寒。村荒无径入，独鸟怪人看。已泊城楼底，何曾夜色阑。
东川诗友合，此赠怯轻为。况复传宗近，空然惜别离。梅花交近野，草色向平池。傥忆江边卧，归期愿早知。
苒苒谷中寺，娟娟林表峰。阑干上处远，结构坐来重。骑马行春径，衣冠起晚钟。云门青寂寂，此别惜相从。
避地岁时晚，窜身筋骨劳。诗书遂墙壁，奴仆且旌旄。行在仅闻信，此生随所遭。神尧旧天下，会见出腥臊。
客心惊暮序，宾雁下襄州。共赏重阳节，言寻戏马游。湖风秋戍柳，江雨暗山楼。且酌东篱菊，聊祛南国愁。
朔风吹疏林，积雪在崖𪩘。鸣琴草堂响，小涧清且浅。沈吟东山意，欲去芳岁晚。怅望黄绮心，白云若在眼。
送君鲁郊外，下车上高丘。萧条千里暮，日落黄云秋。举酒有馀恨，论边无远谋。河源望不见，旌斾去悠悠。
我年四十馀，已叹前路短。羁离洞庭上，安得不引满。李侯忘情者，与我同疏懒。孤帆泣潇湘，望远心欲断。
画舸欲南归，江亭且留宴。日暮湖上云，萧萧若流霰。昨夜相知者，明发不可见。惆怅西北风，高帆为谁扇。
扣楫洞庭上，清风千里来。留欢一杯酒，欲别复裴回。相见楚山下，渔舟忆钓台。羡君还旧里，归念独悠哉。
春草纷碧色，佳人旷无期。悠哉千里心，欲采商山芝。叹息良会晚，如何桃李时。怀君晴川上，伫立夏云滋。
独坐思千里，春庭晓景长。莺喧翡翠幕，柳覆郁金堂。舞蝶萦愁绪，繁花对靓妆。深情托瑶瑟，弦断不成章。
日暮铜台静，西陵鸟雀归。抚弦心断绝，听管泪霏微。灵几临朝奠，空床卷夜衣。苍苍川上月，应照妾魂飞。
云陛褰珠扆，天墀覆绿杨。隔帘妆隐映，向席舞低昂。鸣佩长廊静，开冰广殿凉。欢馀剑履散，同辇入昭阳。
梅发柳依依，黄鹂历乱飞。当歌怜景色，对酒惜芳菲。曲水浮花气，流风散舞衣。通宵留暮雨，上客莫言归。
春来酒味浓，举酒对春丛。一酌千忧散，三杯万事空。放歌乘美景，醉舞向东风。寄语尊前客，生涯任转蓬。
越井人南去，湘川水北流。江边数杯酒，海内一孤舟。岭峤同仙客，京华即旧游。春心将别恨，万里共悠悠。
携手登临处，巴陵天一隅。春生云梦泽，水溢洞庭湖。共叹虞翻枉，同悲阮籍途。长沙旧卑湿，今古不应殊。
闻道衡阳外，由来雁不飞。送君从此去，书信定应稀。云海南溟远，烟波北渚微。勉哉孙楚吏，彩服正光辉。
月明湘水白，霜落洞庭干。放逐长沙外，相逢路正难。云归帝乡远，雁报朔方寒。此别盈襟泪，雍门不假弹。
白羽插雕弓，蜺旌动朔风。平明出金屋，扈辇上林中。逐兽长廊静，呼鹰御苑空。王孙莫谏猎，贱妾解当熊。
霁来海半山，隐映城上起。中峰落照时，残雪翠微里。同心久为别，孤兴那对此。良会何迟迟，清扬瞻则迩。
候馆扫清昼，使车出明光。森森入郭树，一道引飞霜。仰视骢花白，多惭绶色黄。鹪鹩无羽翼，愿假宪乌翔。
日落问津处，云霞残碧空。牧牛避田烧，退鹢随潮风。回首故乡远，临流此路穷。翩翩青冥去，羡彼高飞鸿。
白露蚕已丝，空林日凄清。寥寥昼扉掩，独卧秋窗明。宝字比仙药，羽人寄柴荆。长吟想风驭，恍若升蓬瀛。
睿想入希夷，真游到具茨。玉銮登嶂远，云辂出花迟。泉壑凝神处，阳和布泽时。六龙多顺动，四海正雍熙。
万点瑶台雪，飞来锦帐前。琼枝应比净，鹤发敢争先。散影成花月，流光透竹烟。今朝谢家兴，几处郢歌传。
舍下虎溪径，烟霞入暝开。柴门兼竹静，山月与僧来。心莹红莲水，言忘绿茗杯。前峰曙更好，斜汉欲西回。
凉夜褰帘好，轻云过月初。碧空河色浅，红叶露声虚。道阻天难问，机忘世易疏。不知双翠凤，栖棘复何如。
握手云栖路，澘然恨几重。谁知绿林盗，长占彩霞峰。心死池塘草，声悲石径松。无因芳杜月，琴酒更相逢。
不醉百花酒，伤心千里归。独收和氏玉，还采旧山薇。出处离心尽，荣枯会面稀。预愁芳草色，一径入衡闱。
夜雨深馆静，苦心黄卷前。云阴留墨沼，萤影傍华编。梦鸟富清藻，通经仍妙年。何愁丹穴凤，不饮玉池泉。
暮天微雨散，凉吹片帆轻。云物高秋节，山川孤客情。霜𬞟留楚水，寒雁别吴城。宿浦有归梦，愁猿莫夜鸣。
节物堪为乐，江湖有主人。舟行深更好，山趣久弥新。尊酒平生意，烟花异国春。城南无夜月，长袖莫留宾。
山城日易夕，愁生先掩扉。俸薄不沽酒，家贫忘授衣。露重蕙花落，月冷莎难飞。效拙惭无补，云林叹再归。
一笑不可得，同心相见稀。摘菱频贳酒，待月未扃扉。星影低惊鹊，虫声傍旅衣。卑栖岁已晚，共羡雁南飞。
好欲弃吾道，今宵又遇君。老夫相劝酒，稚子待题文。月下谁家笛，城头几片云。如何此幽兴，明日重离群。
赤县新秋夜，文人藻思催。钟声自仙掖，月色近霜台。一叶兼萤度，孤云带雁来。明朝紫书下，应问长卿才。
佳期难再得，清夜此云林。带竹新泉冷，穿花片月深。含毫凝逸思，酌水话幽心。不觉星河转，山枝惊曙禽。
谁知白云外，别有绿萝春。苔绕溪边径，花深洞里人。逸妻看种药，稚子伴垂纶。颍上逃尧者，何如此养真。
郢人何苦调，饮水仍布衾。烟火昼不起，蓬蒿春欲深。前庭少乔木，邻舍闻新禽。虽有征贤诏，终伤不遇心。
沈冥众所遗，咫尺绝佳期。始觉衡门下，翛然太古时。鸡声共邻巷，烛影隔茅茨。坐惜牛羊迳，芳荪白露滋。
秋空万里净，嘹唳独南征。风急翻霜冷，云开见月惊。塞长怯去翼，影灭有馀声。怅望遥天外，乡愁满目生。
灭迹人间世，忘归象外情。竹坛秋月冷，山殿夜钟清。仙侣披云集，霞杯达曙斜。同欢不可再，朝暮赤龙迎。
客到衡门下，林香蕙草时。好风能自至，明月不须期。秋日翻荷影，晴光脆柳枝。留欢美清夜，宁觉晓钟迟。
凄然双树下，垂泪远公房。灯续生前火，炉添没后香。阴堦明片雪，寒竹响空廊。寂灭应为乐，尘心徒自伤。
胜景不易遇，入门神顿清。房房占山色，处处分泉声。诗思竹间得，道心松下生。何时来此地，摆落世间情。
碧落忘归处，佳期不厌逢。晚凉生玉井，新暑避烟松。欲醉流霞酌，还醒度竹钟。更怜琪树下，历历见遥峰。
旧居三顾后，晚节重幽寻。野迳到门尽，山窗连竹阴。昔年莺山谷，今日凤归林。物外凌云操，谁能继此心。
灞陵谁宠葬，汉主念萧何。盛业留青史，浮荣逐逝波。陇云仍作雨，薤露已成歌。凄怆平津阁，秋风吊客过。
苦雨滴兰砌，秋风生葛衣。潢污三迳绝，砧杵四邻稀。分与玄豹隐，不为湘燕飞。惭君角巾折，犹肯问衡闱。
秀色横千里，归云积几重。欲依毛女岫，初卷少姨峰。盖影随征马，衣香拂卧龙。秪应函谷上，真气日溶溶。
茅屋多新意，芳林昨试移。野人知石路，戏鸟认花枝。慢水萦蓬户，闲云挂竹篱。到家成一醉，归马不能骑。
龙节知无事，江城不掩扉。诗传过客远，书到故人稀。坐啸看潮起，行春送雁归。望舒三五夜，思尽谢玄晖。
偶与息心侣，忘归才子家。玄谈兼藻思，绿茗代榴花。岸帻看云卷，含毫任景斜。松乔若逢此，不复醉流霞。
不遂青云望，愁看黄鸟飞。棃花度寒食，客子未春衣。世事随时变，交情与我违。空馀主人柳，相见却依依。
无双锦帐郎，绝境有林塘。鹤静疏群羽，蓬开失众芳。晴山看不厌，流水趣何长。日晚催归骑，钟声下夕阳。
不知香署客，谢病翠微间。去幄兰将老，辞车雉亦闲。近窗云出洞，当户竹连山。对酒溪霞晚，家人采蕨还。
黄卷在穷巷，归来生道心。五株衰柳下，三径小园深。倒薤翻成字，寒花不假林。庞眉谢群彦，独酌且闲吟。
晦日连苦雨，动息更邅回。生事萍无定，愁心云不开。翟门悲暝雀，墨灶上寒苔。始信宜城守，乘流畏曝腮。
夜来诗酒兴，月满谢公楼。影闭重门静，寒生独树秋。鹊惊随叶散，萤远入烟流。今夕遥天末，清光几处愁。
制锦蜀江静，飞凫汉阙遥。一兹风靡草，再视露盈条。旅望多愁思，秋天更泬寥。河阳传丽藻，清韵入歌谣。
卑栖却得性，每与白云归。徇禄仍怀橘，看山免采薇。暮禽先去马，新月待开扉。霄汉时回首，知音青琐闱。
芳信来相续，同心远更亲。数重云外树，不隔眼中人。梦寐花骢色，相思黄鸟春。更闻公干病，一夜二毛新。
愁人待晓鸡，秋雨暗凄凄。度烛萤时灭，传书雁渐低。客来知计误，梦里泣津迷。无以逃悲思，寒螀处处啼。
泉壑带茅茨，云霞生薜帷。竹怜新雨后，山爱夕阳时。闲鹭栖常早，秋花落更迟。家童扫萝迳，昨与故人期。
不厌晴林下，微风度葛巾。宁唯北窗月，自谓上皇人。丛筿轻新暑，孤花占晚春。寄言庄叟蝶，与尔得天真。
食贫无尽日，有愿几时谐。长啸秋光晚，谁知志士怀。朝烟不起灶，寒叶欲连堦。饮水仍留我，孤灯点夜斋。
乡心不可问，秋气又相逢。飘泊方千里，离悲复几重。回云随去雁，寒露滴鸣蛩。延颈遥天末，如闻故国钟。
山中人不见，云去夕阳过。浅濑寒鱼少，丛兰秋蝶多。老年疏世事，幽性乐天和。酒熟思才子，溪头望玉珂。
养拙惯云卧，为郎如鸟栖。不知仙阁峻，惟觉玉绳低。帐喜香烟暖，诗惭赐笔题。未央春漏促，残梦谢晨鸡。
性拙偶从宦，心闲多掩扉。虽看北堂草，不忘旧山薇。花月霁来好，云泉堪梦归。如何建章漏，催著早朝衣。
一夕盈千念，方知别者劳。衰荣难会面，魂梦暂同袍。片月临堦早，晴河度雁高。应怜蒋生迳，秋露满蓬蒿。
初服栖穷巷，重阳忆旧游。门闲谢病日，心醉授衣秋。酒尽寒花笑，庭空暝雀愁。今朝落帽客，几处管弦留。
斜日片帆阴，春风孤客心。山来指樵路，岸去惜花林。海气蒸云黑，潮声隔雨深。乡愁不可道，浦宿听猿吟。
东林生早凉，高枕远公房。大士看心后，中宵清漏长。惊蝉出暗柳，微月隐回廊。何事沈疴久，含毫问药王。
野寺千家外，闲行晚暂过。炎氛临水尽，夕照傍林多。境对知心妄，人安觉政和。绳床摇麈尾，佳趣满沧波。
朝花飞暝林，对酒伤春心。流年催素发，不觉映华簪。垂老遇知己，酬恩看寸阴。如何紫芝客，相忆白云深。
宁知待漏客，清夜此从容。暂别迎车雉，还随护法龙。香烟轻上月，林岭静闻钟。郢曲传甘露，尘心洗几重。
淑丽诗传美，徽章礼饰哀。有恩加象服，无日祀高禖。晓月孤秋殿，寒山出夜台。通灵深眷想，青鸟独飞来。
欲知愚谷好，久别与春还。莺暖初归树，云晴却恋山。石田耕种少，野客性情闲。求仲应难见，残阳且掩关。
白发壮心死，愁看国步移。关山惨无色，亲爱忽惊离。影绝龙分剑，声衰鸟恋枝。茫茫云海外，相忆不相知。
薄质惭加首，愁阴幸庇身。卷舒无定日，行止必依人。已沐脂膏惠，宁辞雨露频。虽同客衣色，不染洛阳尘。
渊明遗爱处，山芥绿芳初。玩此春阴色，犹滋夜雨馀。隔溪烟叶小，覆石雪花舒。采采还相赠，瑶华信不如。
远近化人天，王城指日边。宰君迎说法，童子伴随缘。到处花为雨，行时杖出泉。今霄松月下，门闭想安禅。
远宦碧云外，此行佳兴牵。湖山入闾井，鸥鸟傍神仙。斜日背乡树，春潮迎客船。江楼新咏发，应与政声传。
湖山不可厌，东望有馀情。片玉登科后，孤舟任兴行。月中严子濑，花际楚王城。岁暮云皋鹤，闻天更一鸣。
随缘忽西去，何日返东林。世路宁磋别，空门久息心。人烟一饭少，山雪独行深。天外猿啼处，谁闻清梵音。
徇禄近沧海，乘流看碧霄。谁知仙吏去，宛与世尘遥。远帆背归鸟，孤舟抵上潮。悬知讼庭静，窗竹日萧萧。
制胜三军劲，澄清万里馀。星飞庞统骥，箭发鲁连书。海月低云斾，江霞入锦车。遥知太阿剑，计日斩鲸鱼。
三叹把离袂，七哀深我情。云天愁远别，豺虎拥前程。驻马恋携手，隔河闻哭声。相思昏若梦，泪眼几时明。
东去有馀意，春风生赐衣。凤凰衔诏下，才子采兰归。斗酒百花里，情人一笑稀。别离须计日，相望在彤闱。
抱琴为傲吏，孤棹复南行。几度秋江水，皆添白雪声。佳期来客梦，幽思缓王程。佐牧无劳问，心和政自平。
至人无滞迹，谒帝复思玄。魏阙辞花绶，春山有杏田。紫霞开别酒，黄鹤舞离弦。今夜思君梦，遥遥入洞天。
得意今如此，清光不可攀。臣心尧日下，乡思楚云间。杨柳依归棹，芙蓉栖旧山。采兰兼衣锦，何似买臣还。
怜君展骥去，能解倚门愁。就养仍荣禄，还乡即昼游。橘花低客舍，莼菜绕归舟。与报垂纶叟，知吾世网留。
春风起东道，握手望京关。柳色从乡至，莺声送客还。嘶骖顾近驿，归路出他山。举目情难尽，羁离失志间。
忆家望云路，东去独依依。水宿随渔火，山行到竹扉。寒花催酒熟，山犬喜人归。遥羡书窗下，千峰出翠微。
理邑想无事，鸣琴不下堂。井田通楚越，津市半渔商。卢橘垂残雨，红莲拆早霜。送君催白首，临水独思乡。
执简朝方下，乘轺去不赊。感恩轻远道，入幕比还家。碣石春云色，邯郸古树花。飞书报明主，烽火静天涯。
失志思浪迹，知君晦近名。出关尘渐远，过郢兴弥清。山尽溪初广，人闲舟自行。探幽无旅思，莫畏楚猿鸣。
楚乡飞鸟没，独与碧云还。破镜催归客，残阳见旧山。诗成流水上，梦尽落花间。傥寄相思字，愁人定解颜。
汉家仍用武，才子晚成名。惆怅江陵去，谁知魏阙情。碧云愁楚水，春酒醉宜城。定想褰帷政，还闻坐啸声。
东土忽无事，专城复任贤。喜观班瑞礼，还在偃兵年。膏雨带荥水，归人耕圃田。遥知下车日，万井起新烟。
春草晚来色，东门愁送君。盛才仍下位，明代负奇文。且乐神仙道，终随鸳鹭群。梅生寄黄绶，不日在青云。
年少工文客，言离却解颜。不嗟荆宝退，能喜彩衣还。新月来前馆，高阳出故关。相思东北望，燕赵隔青山。
林表吴山色，诗人思不忘。向家流水便，怀橘彩衣香。满酌留归骑，前程未夕阳。怆兹江海去，谁惜杜蘅芳。
南望潇湘渚，词人远忆家。客心随楚水，归棹宿江花。不畏心期阻，惟愁面会赊。云天有飞翼，方寸伫瑶华。
事边仍恋主，举酒复悲歌。粉署含香别，辕门载笔过。莺声出汉苑，柳色过漳河。相忆情难尽，离居春草多。
上国随缘住，来途若梦行。浮天沧海远，去世法舟轻。水月通禅观，鱼龙听梵声。惟怜一灯影，万里眼中明。
青丝络骢马，去府望梁城。节下趋庭处，秋来怀橘情。别筵寒日晚，归路碧云生。千里相思夜，愁看新月明。
边事多劳役，儒衣逐鼓鼙。日寒关树外，峰尽塞云西。河广篷难度，天遥雁渐低。班超封定远，之子去思齐。
几年深道要，一举过贤关。名与玄珠出，乡宜昼锦还。莲舟同宿浦，柳岸向家山。欲见宁亲孝，儒衣稚子斑。
去世能成道，游仙不定家。归期千岁鹤，行迈五云车。海上春应尽，壶中日未斜。不知相忆处，琪树几枝花。
衣冠周柱史，才学我乡人。受命辞云陛，倾城送使臣。去程沧海月，归思上林春。始觉儒风远，殊方礼乐新。
万里三韩国，行人满目愁。辞天使星远，临水涧霜秋。云佩迎仙岛，虹旌过蜃楼。定知怀魏阙，回首海西头。
乡路归何早，云间喜擅名。思亲卢橘熟，带雨客帆轻。夜火临津驿，晨钟隔浦城。华亭养仙羽，计日再飞鸣。
南风起别袂，心到衡湘间。归客楚山远，孤舟云水闲。爱君采莲处，花岛连家山。得意且宁省，人生难此还。
秋日思还客，临流语别难。楚城将坐啸，郢曲有馀悲。山晚桂花老，江寒𬞟叶衰。应须杨得意，更诵长卿辞。
欲知儒道贵，缝掖见诸侯。且感千金诺，宁辞万里游。雁峰侵瘴远，桂水出云流。坐惜离居晚，相思绿蕙秋。
平津东阁在，别是竹林期。万叶秋声里，千家落照时。门随深巷静，窗过远钟迟。客位苔生处，依然又赋诗。
无限寒云色，苍茫浅更深。从龙如有瑞，捧日不成阴。积翠全低岭，虚明半出林。帝乡遥在目，铁马又骎骎。
曙色传芳意，分明锦绣丛。兰生齐后日，花发夜来风。不向三峰里，全胜一县中。遥知大苑内，应待五花骢。
晓日馀冰上，春池一镜明。多从履处薄，偏向饮时清。比雪光仍在，因风片不成。更随舟楫去，犹可助坚贞。
起见西楼月，依依向浦斜。动摇生浅浪，明灭照寒沙。水渚犹疑雪，梅林不辨花。送君无可赠，持此代瑶华。
极目烟霞外，孤舟一使星。兴中寻白雪，梦里过沧溟。夜月松江戍，秋风竹坞亭。不知行远近，芳草日青青。
花院日扶疏，江云自卷舒。主人熊轼任，归客稚门车。曙月稀星里，春烟紫禁馀。行看石头戍，记得是南徐。
东水将孤客，南行路几千。虹翻潮上雨，鸟落瘴中天。谪去宁留恨，思归岂待年。衔杯且一醉，别泪莫潸然。
归客爱鸣榔，南征忆旧乡。江山追宋玉，云雨忆荆王。醉里宜城近，歌中郢路长。怜君从此去，日夕望三湘。
别思乱无绪，妖氛犹未清。含香五夜客，持赋十年兄。霜拂金波树，星回玉斗城。自怜江上鹤，垂翅羡飞鸣。
归舟同不系，纤草剩忘忧。禁掖曾通籍，江城旧列侯。暮帆依夏口，春雨梦荆州。何日朝云陛，随君拜冕旒。
薄税归天府，轻徭赖使臣。欢霑赐帛老，恩及卷绡人。去问殊官俗，来经几劫春。东南御亭上，莫问有风尘。
少年从事好，此去别愁轻。满座诗人兴，随君郢路行。蒹葭侵驿树，云水抱山城。遥爱下车日，江皋春草生。
多才白华子，初擅桂枝名。嘉庆送归客，新秋带雨行。离人背水去，喜鹊近家迎。别赠难为此，衰年畏后生。
香花闭一林，真士此看心。行道白云近，然灯翠壁深。梵筵清水月，禅坐冷山阴。更说东溪好，明朝乘兴寻。
野兴引才子，独行幽径迟。云留下山处，鸟静出溪时。拙宦不忘隐，归休常在兹。知音倘相访，炊黍扫茅茨。
有别时留恨，销魂况在今。风涛初振海，鹓鹭各辞林。旧国关河绝，新秋草露深。陆机婴世网，应负故山心。
秋堂复夜阑，举目尽悲端。霜堞鸟声苦，更楼月色寒。美人深别意，斗酒少留欢。明发将何赠，平生双玉盘。
还家百战后，访故几人存。兄弟得相见，荣枯何处论。新诗添卷轴，旧业见儿孙。点检平生事，焉能出荜门。
汲井向新月，分流入众芳。湿花低桂影，翻叶静泉光。露下添馀润，蜂惊引暗香。寄言养生客，来此共提筐。
东阁一何静，莺声落日愁。夔龙暂为别，昏旦思兼秋。蕙草出篱外，花枝寄竹幽。上方传雅颂，七夕让风流。
谷口逃名客，归来遂野心。薄田供岁酒，乔木待新禽。溪路春云重，山厨夜火深。桃源应渐好，仙客许相寻。
霞景青山上，谁知此胜游。龙沙传往事，菊酒对今秋。步石随云起，题诗向水流。忘归更有处，松下片云幽。
金榜开青琐，骄奢半隐沦。玉箫惟送酒，罗袖爱留宾。竹馆烟催瞑，梅园雪误春。满朝辞赋客，尽是入林人。
黄鸟鸣园柳，新阳改旧阴。春来此幽兴，宛是谢公心。扫迳兰芽出，添池山影深。虚名随振鹭，安得久栖林。
得地移根远，交柯遶指柔。露香浓结桂，池影鬬蟠虬。黛叶轻筠绿，金花笑菊秋。何如南海外，雨露隔炎洲。
数亩园林好，人知贤相家。结茅书阁俭，带水槿篱斜。古树生春藓，新荷卷落花。圣恩加玉铉，安得卧青霞。
乞还方未遂，日夕望云林。况复逢青草，何妨问此心。闭门公务散，枉策故情深。遥夜他乡宿，同君梁甫吟。
晓日早莺啼，江城旅思迷。微官同寄傲，移疾阻招携。远水闾阎内，青山稚堞西。王孙莫久卧，春草欲萋萋。
莫言山路僻，还被好风催。行客凄凉过，村篱冷落开。晚溪寒水照，晴日数蜂来。重忆江南酒，何因把一杯。
昔闻生涧底，今见起毫端。众草此时没，何人知岁寒。岂能裨栋宇，且欲出门阑。只在丹青笔，凌云也不难。
信风催过客，早发梅花桥。数雁起前渚，千艘争便潮。将随浮云去，日惜故山遥。惆怅烟波末，佳期在碧霄。
南行风景好，昏旦水皋闲。春色郢中树，晴霞湖上山。去家旅帆远，回首暮潮还。蕙草知何赠，故人云汉间。
秋馆烟雨合，重城钟漏深。佳期阻清夜，孤兴发离心。烛影出绡幕，虫声连素琴。此时蓬阁友，应念昔同衾。
粉署花骢入，丹霄紫诰垂。直庐惊漏近，赐被觉霜移。汉主前瑶席，穰侯许凤池。应怜后行雁，空羡上林枝。
小雨飞林顶，浮凉入晚多。能知留客处，偏与好风过。濯锦翻红蕊，跳珠乱碧荷。芳尊深几许，此兴可酣歌。
上林春更好，宾雁不知归。顾影怜青籞，传声入紫微。夜陪池鹭宿，朝出苑花飞。宁忆寒乡侣，鸾凰一见稀。
含毫意不浅，微月上帘栊。门静吏人息，心闲囹圄空。繁星入疏树，惊鹊倦秋风。始觉牵卑剧，宵眠亦在公。
日入林岛异，鹤鸣风草间。孤帆泊枉渚，飞雨来前山。客意念留滞，川途忽阻艰。赤亭仍数里，夜待安流还。
莺鸣蕙草绿，朝兴情人期。林沼忘言处，鸳鸿养翮时。春泉滋药暖，晴日度花迟。此会无辞醉，良辰难再追。
漫惜故城东，良田野草生。说向县大夫，大夫劝我耕。耕者我为先，耕者相次焉。谁爱故城东，今为近郭田。
江北有大洲，洲上堪力耕。此中宜五谷，不及西阳城。城畔多野桑，城中多古荒。衣食可力求，此外何所望。
樊水欲东流，大江又北来。樊山当其南，此中为大回。回中鱼好游，回中多钓舟。漫欲作渔人，终焉无所求。
丛石横大江，人言是钓台。水石相冲激，此中为小回。回中浪不恶，复在武昌郭。来客去客船，皆向此中泊。
寒皋那可望，旅客又初还。迢遰高楼上，萧疏凉野间。暮晴依远水，秋兴属连山。浮客时相见，霜雕朱翠颜。
流落时相见，悲欢共此情。兴因尊酒洽，愁为故人轻。暗滴花茎露，斜晖月过城。那知横吹笛，江外作边声。
寂寂讼庭幽，森森戟户秋。山光隐危堞，湖色上高楼。禹穴探书罢，天台作赋游。云浮将越客，岁晚共淹留。
旧隐人如在，清风亦似秋。客星沈夜壑，钓石俯春流。鸟向乔枝聚，鱼依浅濑游。古来芳饵下，谁是不吞钩。
晚霁龙门雨，春生汝穴风。鸟啼官路静，花发毁垣空。鸣玉惭时辈，垂丝学老翁。旧游人不见，惆怅洛城东。
洛阳天子县，金谷石崇乡。草色侵官道，花枝出苑墙。书成休逐客，赋罢遂为郎。贫贱非吾事，西游思自强。
微凉风叶下，楚俗转清闲。候馆临秋水，郊扉掩暮山。月明潮渐近，露湿雁初还。浮客了无定，萍流淮海间。
游客淹星纪，裁诗炼土风。今看乘传去，那与问津同。南郡迎徐子，临川谒谢公。思归一惆怅，于越古亭中。
楚客自相送，霑裳春水边。晚来风信好，并发上江船。花映新林岸，云开瀑布泉。惬心应在此，佳句向谁传。
故交日零落，心赏寄何人。幸与冯唐遇，心同迹复亲。语言未终夕，离别又伤春。结念湓城下，闻猿诗兴新。
独受主恩归，当朝似者稀。玉壶分御酒，金殿赐春衣。拂席流莺醉，鸣鞭骏马肥。满台簪白笔，捧手恋清辉。
世故他年别，心期此夜同。千峰孤烛外，片雨一更中。酒客逢山简，诗人得谢公。自怜驱匹马，拂曙向关东。
相见谈经史，江楼坐夜阑。风声吹户响，灯影照人寒。俗薄交游尽，时危出处难。衰年逢二妙，亦得闷怀宽。
石势虎蹲伏，山形龙屈盘。寺开梁殿阁，坟掩晋衣冠。出涧泉声细，斜阳塔影寒。近城多囗囗，栖息此中安。
渭城寒食罢，送客归远道。乌帽背斜晖，青骊踏春草。酒醒孤烛夜，衣冷千山早。去事沈尚书，应怜词赋好。
封作天齐王，清祠太山下。鲁公秋赛毕，晓日回高驾。从骑尽幽幷，同人皆沈谢。自矜文武足，一醉寒溪夜。
人言寿春远，此去先秋到。孤客小翼舟，诸生高翅帽。淮风生竹簟，楚雨移茶灶。若在八公山，题诗一相报。
南陵八月天，暮色远峰前。楚竹青阳路，吴江赤马船。籝金诸客贵，佩玉主人贤。终日应相逐，归期定几年。
小县春山口，公孙吏隐时。楚歌催晚醉，蛮语入新诗。桂水遥相忆，花源暗有期。郢门千里外，莫怪尺书迟。
结客平陵下，当年倚侠游。传看辘轳剑，醉脱骦骕裘。翠羽双鬟妾，珠帘百尺楼。春风坐相待，晚日莫淹留。
上客佩双剑，东城喜再游。旧从张博望，新事郑长秋。踏水回金勒，看风试锦裘。知君不久住，汉将扫旄头。
家在赵邯郸，归心辄自欢。晚杯狐腋暖，春雪马毛寒。孟月途中破，轻冰水上残。到时杨柳色，奈向故园看。
千里东归客，孤心忆旧游。片帆依白水，高枕卧青州。柏寝寒芜变，梧台宿雨收。知君心兴远，每上海边楼。
鲁客多归兴，居人怅别情。雨馀衫袖冷，风急马蹄轻。秋草灵光殿，寒云曲阜城。知君拜亲后，少妇下机迎。
一骑西南远，翩翩入剑门。客衣筒布润，山舍荔枝繁。古庙祠金马，春江带白鼋。自应成旅逸，爱客有王孙。
长簟迎风早，空城澹月华。星河秋一雁，砧杵夜千家。节候看应晚，心期卧亦赊。向来吟秀句，不觉已鸣鸦。
骏马淮南客，归时引望新。江声六合暮，楚色万家春。白苎歌西曲，黄苞寄北人。不知心赏后，早晚见行尘。
双林彼上人，诗兴转相亲。竹里经声晚，门前山色春。卷帘苔点净，下箸药苗新。记取无生理，归来问此身。
南使孤帆远，东风任意吹。楚云殊不断，江鸟暂相随。月净鸳鸯水，春生豆蔻枝。赏称佳丽地，君去莫应知。
远水流春色，回风送落晖。人趋双节近，马递百花归。山驿尝官酒，关城度客衣。从来赤管笔，提向幕中稀。
到来心自足，不见亦相亲。说法思居士，忘机忆丈人。微风吹药案，晴日照茶巾。幽兴殊未尽，东城飞暮尘。
采药三山罢，乘风五日归。翦荷成旧屋，锉蘗染新衣。玉粒指应久，丹砂验不微。坐看青节引，要与白云飞。
平津东阁在，别是竹林期。万叶秋声里，千家落照时。门随深巷静，窗过远钟迟。客舍苔生处，依依又赋诗。
过江秋色在，诗兴与归心。客路随枫岸，人家扫橘林。潮声当昼起，山翠近南深。几日华阳洞，寒花引独寻。
桂水随去远，赏心知有馀。衣香楚山橘，手鲙湘波鱼。芳芷不共把，浮云怅离居。遥想汩罗上，吊屈秋风初。
少年为长史，东去事诸侯。坐觉千闾静，闲随五马游。行人楚国道，暮雪郁林州。他日知相忆，春风海上楼。
谢公邻里在，日夕问佳期。春水人归后，东田花尽时。下楼闲待月，行乐笑题诗。他日吴中路，千山入梦思。
孤舟行远近，一路过湘东。官属张廷尉，身随杜幼公。山河映湘竹，水驿带青枫。万里思君处，秋江夜雨中。
少年兼柱史，东至旧徐州。远属平津阁，前驱博望侯。向营淮水满，吹角楚天秋。客梦依依处，寒山对白楼。
过淮芳草歇，千里又东归。野水吴山出，家林越鸟飞。荷香随去棹，梅雨点行衣。无数沧江客，如君达者稀。
披衣闻客至，关锁此时开。鸣罄夕阳尽，卷帘秋色来。名香连竹径，清梵出花台。身在心无住，他方到几回。
寿阳南渡口，敛笏见诸侯。五两楚云暮，千家淮水秋。开帘对芳草，送客上春洲。请问山中桂，王孙几度游。
客路青芜遍，关城白日低。身趋双节近，名共五云齐。远水公田上，春山郡舍西。无因得携手，东望转凄凄。
淮南芳草色，日夕引归船。御史王元贶，郎官顾彦先。光风千日暖，寒食百花燃。惆怅佳期近，澄江与暮天。
千峰对古寺，何异到西林。幽罄蝉声下，闲窗竹翠阴。诗人谢客兴，法侣远公心。寂寂炉烟里，香花欲暮深。
东方千马骑，出望使君时。暮雪行看尽，春城到莫迟。路人趋墨帻，官柳度青丝。他日铃斋内，知君亦赋诗。
独受主恩归，当朝似者稀。玉壶分御酒，金殿赐春衣。拂席流莺醉，鸣鞭骏马肥。满台簪白笔，捧手恋清晖。
挂席逐归流，依依望虎丘。残春过楚县，夜雨宿吴洲。野寺吟诗入，溪桥折笋游。到官无一事，清静有诸侯。
平陵车马客，海上见旌旗。旧驿千山下，残花一路时。春衣过水冷，暮雨出关迟。莫道青州客，迢迢在梦思。
薛公门下人，公子又相亲。玉佩迎初夜，金壶醉老春。葛衣香有露，罗幕静无尘。更羡风流外，文章是一秦。
端笏事龙楼，思闲辄告休。新调赭白马，暂试黑貂裘。珠履迎佳客，金钱与莫愁。座中豪贵满，谁道不风流。
东门送远客，车马正纷纷。旧识张京兆，新随刘领军。行骢看暮雨，归雁踏青云。一去藂台北，佳声几日闻。
世故他年别，心期此夜同。千峰孤烛外，片雨一更中。酒客逢山简，诗人得谢公。自怜驱匹马，拂曙向关东。
北客悲秋色，田园忆去来。披衣朝易水，匹马夕燕台。风翦荷花碎，霜迎栗罅开。赏心知不浅，累月故人杯。
西掖归来后，东林静者期。远峰春雪里，寒竹暮天时。笑说金人偈，闲听宝月诗。更怜茶兴在，好出下方迟。
玉管箫声合，金杯酒色殷。听歌吴季札，纵饮汉中山。称寿争离席，留欢辄上关。莫言辞客醉，犹得曳裾还。
春城乞食还，高论此中闲。僧腊堦前树，禅心江上山。疏帘看雪卷，深户映花关。晚送门人出，钟声杳霭间。
青春带文绶，去事魏征西。上路金羇出，中人玉箸齐。当歌酒万斛，看猎马千蹄。自有从军乐，何须怨解携。
千人插羽迎，知是范宣城。暮雪楚山冷，春江汉水清。红鲜供客饭，翠竹引舟行。一别何时见，相思芳草生。
白羽逐青丝，翩翩南下时。巴人迎道路，蛮帅引旌旗。暮雨山开少，秋江叶落迟。功成益地日，应见竹郎祠。
金羁映骕骦，后骑佩干将。把酒春城晚，鸣鞭晓路长。带冰新溜涩，间雪早梅香。明日怀贤处，依依御史床。
积雪临阶夜，重裘对酒时。中丞违沈约，才子送丘迟。一路三江上，孤舟万里期。辰州佳兴在，他日寄新诗。
春草东江外，翩翩北路归。官齐魏公子，身逐谢玄晖。山色随行骑，莺声傍客衣。主人池上酌，携手暮花飞。
东门留客处，沽酒用钱刀。秋水床下急，斜晖林外高。金羇络騕袅，玉匣闭豪曹。去日随戎幕，东风见伯劳。
谢监忆山程，辞家万里行。寒衣傍楚色，孤枕宿潮声。小寇不足问，新诗应渐清。府公相待日，引斾出江城。
新领州从事，曾为朝大夫。江城竹使待，山路橘官扶。片雨三江道，残秋五叶湖。能令诗思好，楚色与寒芜。
二十青宫吏，成名似者稀。承颜陆郎去，携手谢娘归。夜月回孤烛，秋风试夹衣。扁舟楚水上，来往速如飞。
东城跃紫骝，西路大刀头。上客刘公干，元戎郭细侯。一军偏许国，百战又防秋。请问萧关道，胡尘早晚收。
江城驿路长，烟树过云阳。舟领青丝缆，人歌白玉郎。葛衣行柳翠，花簟宿荷香。别有心期处，湖光满讼堂。
县舍江云里，心闲境又偏。家贫陶令酒，月俸沈郎钱。黄蘗香山路，青枫暮雨天。时闻引车骑，竹外到铜泉。
拜庆承天宠，朝来辞汉宫。玉杯分湛露，金勒借追风。古驿秋山下，平芜暮雨中。翩翩魏公子，人看渡关东。
白面谁家郎，青骊照地光。桃花开绶色，苏合借衣香。暮雪连峰近，春江海市长。风流似张绪，别后见垂杨。
共列中台贵，能齐物外心。回车青阁晚，解带碧茸深。寒水分畦入，晴花度竹寻。题诗更相忆，一字重千金。
银角桃枝杖，东门赠别初。幽州寻马客，灞岸送驴车。野饭秋山静，行衣落照馀。燕南群从少，此去意何如。
数刻是归程，花间落照明。春衣香不散，骏马汗犹轻。南渡春流浅，西风片雨晴。朝还会相就，饭尔五侯鲭。
常知罢官意，果与世人疏。复此凉风起，仍闻濠上居。故山期采菊，秋水忆观鱼。一去蓬蒿迳，羡君闲有馀。
怀录兼就养，更怀趋府心。晴山东里近，春水北门深。新绶映芳草，旧家依远林。还乘郑小驷，躞蹀县城阴。
城中金络骑，出饯沈东阳。九月寒露白，六关秋草黄。齐讴听处妙，鲁酒把来香。醉后著鞭去，梅山道路长。
后辈传佳句，高流爱美名。青春事贺监，黄卷问张生。暮雪重裘醉，寒山匹马行。此回将诣阙，几日谏书成。
万里向南湘，孤舟入桂阳。诸侯迎上客，小吏拜官郎。春服橦花细，初筵木槿芳。看承雨露速，不待荔枝香。
东岳昔有事，两臣朝望归。驿亭开岁酒，斋舍著新衣。上客锺大理，主人陶武威。仍随御史马，山路满光辉。
舟师分水国，汉将领秦官。麾下同心吏，军中囗囗端。吴门秋露湿，楚驿暮天寒。豪贵东山去，风流胜谢安。
东人相见罢，秋草独归时。几日孙弘阁，当年谢朓诗。寒山叶落早，多雨路行迟。好忆金门步，功名自有期。
百花结成子，春物舍我去。流年惜不得，独坐空闺暮。心自有所待，甘为物华悮。未必千黄金，买得一人顾。
何地离念剧，江皋风雪时。艰难伤远道，老大怯前期。畴昔行藏计，祗将力命推。能令书信数，犹足缓相思。
障深闻道晚，根钝出尘难。浊劫相从惯，迷途自谓安。得知身垢妄，始喜额珠完。欲识真如理，君尝法味看。
昨日看摇落，惊秋方怨咨。几经开口笑，复及看花时。世事空名束，生涯素发知。山山春草满，何处不相思。
天书到法堂，朽质被荣光。自笑无功德，殊恩谬激扬。还登建礼署，犹忝会稽章。佳句惭相及，称仁岂易当。
殷疑曙霞染，巧类匣刀裁。不怕南风热，能迎小暑开。游蜂怜色好，思妇感年催。览赠添离恨，愁肠日几回。
春物行将老，怀君意讵堪。朱颜因酒强，白发对花惭。日日思琼树，书书话玉潭。知同百口累，曷日办抽簪。
从来招隐地，未有剖符人。山水能成癖，巢夷拟独亲。猪肝无足累，马首敢辞勤。扫洒潭中月，他时望德邻。
胶漆常投分，荆蛮各倦游。帝乡今独往，沟水便分流。甘作远行客，深惭不系舟。思君带将缓，岂直日三秋。
至公无暇日，高阁闭秋天。肘印拘王事，篱花思长年。绩成心不有，虑澹物犹牵。窃效泉鱼跃，因闻郢曲妍。
上略当分阃，高情善闭关。忘机群动息，无战五兵闲。铃阁风传漏，书窗月满山。方知秋兴作，非惜二毛斑。
谓子文章达，当年羽翼高。一经俄白首，三命尚青袍。未遇须藏器，安卑莫告劳。盘根傥相值，试用发硎刀。
临难敢横行，遭时取盛名。五兵常典校，四十又专城。浪逐楼船破，风从虎竹生。岛夷今可料，系颈有长缨。
夙昔皆黄绶，差池复琐闱。上田无晚熟，逸翮果先飞。前路舟休系，故山云不归。王程傥未复，莫遣鲤书稀。
冢司方眘选，剧县得英髦。固是攀云渐，何嗟趋府劳。楚山迎驿路，汉水涨秋涛。骞翥方兹始，看君六翮高。
充赋名今遂，安亲事不违。甲科文比玉，归路锦为衣。海运同鹍化，风帆若鸟飞。知君到三迳，松菊有光辉。
旧闻阳翟县，西接凤高山。作吏同山隐，知君处剧闲。少年当效用，远道岂辞艰。迟子扬名后，方期彩服还。
多君有奇略，投笔佐元戎。已佩郎官印，兼乘御史骢。使星随驿骑，归路有秋风。莫道无书札，他年怀袖空。
使君朱两轓，春日整东辕。芳草成皋路，青山凉水源。勉修循吏迹，以谢主人恩。当使仁风动，遥听舆颂諠。
妙年能致身，陈力复安亲。不惮关山远，宁辞簿领勤。过江云满路，到县海为邻。每叹违心赏，吴门正早春。
论齿弟兄列，为邦前后差。十年方一见，此别复何嗟。极目故关道，伤心南浦花。少时相忆处，招手望行车。
单醪敢献酢，曲沼荷经过。泛览亲鱼鸟，夤缘涉芰荷。剧谈增惠爱，美景借清和。明日汀洲草，依依奈别何。
政成机不扰，心惬宴忘疲。去烛延高月，倾罍就小池。舞盘回雪动，弦奏跃鱼随。自是山公兴，谁令下士知。
是菊花开日，当君乘兴秋。风前孟嘉帽，月下庾公楼。酒解留征客，歌能破别愁。醉归无以赠，祗奉万年酬。
檀栾千亩绿，知是辟疆园。远岫当庭户，诸花覆水源。主人邀尽醉，林鸟助狂言。莫问愁多少，今皆付酒樽。
三径何寂寂，主人山上山。亭空檐月在，水落钓矶闲。药院鸡犬静，酒垆苔藓班。知君少机事，当待暮云还。
数年音信断，不意在长安。马上相逢久，人中欲认难。一官今懒道，双鬓竟羞看。莫问生涯事，只应持钓竿。
高阁晴江上，重阳古戍闲。聊因送归客，更此望乡山。惜别心能醉，经秋鬓自斑。临流兴不尽，惆怅水云间。
秋入长沙县，萧条旅宦心。烟波连桂水，官舍映枫林。云日楚天暮，沙汀白露深。遥知讼堂里，佳政在鸣琴。
悠然富春客，忆与暮潮归。擢第人多羡，如君独步稀。乱流江渡浅，远色海山微。若访新安路，严陵有钓矶。
昨日三峰尉，今朝万里人。平生任孤直，岂是不防身。海雾多为瘴，山雷乍作邻。遥怜北户月，与子独相亲。
南去秋江远，孤舟兴自多。能将流水引，更入洞庭波。夏口帆初上，浔阳雁正过。知音在霄汉，佐郡岂蹉跎。
锦车登陇日，边草正萋萋。旧好寻君长，新愁听鼓鼙。河源飞鸟外，雪岭大荒西。汉垒今犹在，遥知路不迷。
双旌汉飞将，万里授横戈。春色临边尽，黄云出塞多。鼓鼙悲绝漠，烽戍隔长河。莫断阴山路，天骄已请和。
雨馀深巷静，独酌送残春。车马虽嫌僻，莺花不弃贫。虫丝黏户网，鼠迹印床尘。借问山阳会，如今有几人。
东南富春渚，曾是谢公游。今日奚生去，新安江正秋。水清迎过客，霜叶落行舟。遥想赤亭下，闻猿应夜愁。
皎然青琐客，何事动行轩。苦节酬知己，清吟去掖垣。秋城临海树，寒月上营门。邹鲁诗书国，应无鼙鼓喧。
游吴还适越，来往任风波。复送王孙去，其如春草何。岸明残雪在，潮满夕阳多。季子留遗庙，停舟试一过。
暮蝉不可听，落叶岂堪闻。共是悲秋客，那知此路分。荒城背流水，远雁入寒云。陶令门前菊，馀花可赠君。
已知成傲吏，复见解朝衣。应向丹阳郭，秋山独掩扉。草堂连古寺，江日动晴晖。一别沧州远，兰桡几岁归。
萦回枫叶岸，留滞木兰桡。吴岫新经雨，江天正落潮。故人劳见爱，行客自无憀。若问前程事，孤云入剡遥。
常知罢官意，果与世人疏。复此凉风起，仍闻濠上居。故山期采菊，秋水忆观鱼。一去蓬蒿径，羡君闲有馀。
暂屈文为吏，聊将禄代耕。金陵且不远，山水复多名。楚塞因高出，寒潮入夜生。离心逐春草，直到建康城。
谁能绣衣客，肯驻木兰舟。连雁沙边至，孤城江上秋。归帆背南浦，楚塞入西楼。何处看离思，沧波日夜流。
敛屦入寒竹，安禅过漏声。高松残子落，深井冻痕生。罢磬风枝动，悬灯雪屋明。何当招我宿，乘月上方行。
适楚岂吾愿，思归秋向深。故人江楼月，永夜千里心。叶落觉乡梦，鸟啼惊越吟。寥寥更何有，断续空城砧。
寒皋那可望，旅望又初还。迢遰高楼上，萧条旷野闲。暮晴依远水，秋兴属连山。浮客时相见，霜凋动翠颜。
草露经前代，津梁及后人。此方今示灭，何国更分身。月色空知夜，松阴不记春。犹怜下生日，应在一微尘。
懒寻芳草径，来接侍臣筵。山色知残雨，墙阴觉暮天。莺啼汉宫柳，花隔杜陵烟。地与东城接，春光醉目前。
直道多不偶，美才应息机。灞陵春欲暮，云海独言归。为客成白首，入门嗟布衣。莼羹若可忆，惭出掩柴扉。
远近作人天，王城指日边。宰君迎说法，童子伴随缘。到处花为雨，行时杖出泉。今宵松月下，开阁想安禅。
高僧本姓竺，开士旧名林。一入春山里，千峰不可寻。新年芳草遍，度日白云深。欲问微官去，悬知讶此心。
逸人归路远，弟子出山迎。服药颜犹驻，耽书癖已成。柴扉多岁月，藜杖见公卿。更作儒林传，应须载姓名。
秋兴因危堞，归心过远山。风霜征雁早，江海旅人还。驿树寒仍密，渔舟晚更闲。仲宣何所赋，秪欲滞柴关。
多时仙掖里，色并翠琅玕。幽意含烟月，清阴庇蕙兰。枝繁宜露重，叶老爱天寒。竟日双鸾止，孤吟为一看。
楚客秋多兴，江林月渐生。细枝凉叶动，极浦早鸿声。胜赏睽前夕，新诗报远情。曲高惭和者，惆怅闭寒城。
草深那可访，地久阻相传。散漫三秋雨，疏芜万里烟。都迷采兰处，强记馆娃年。客有游吴者，临风思眇然。
世路还相见，偏堪泪满衣。那能郢门别，独向邺城归。平楚看蓬转，连山望鸟飞。苍苍岁阴暮，况复惜驰晖。
衰病已经年，西峰望楚天。风光欺鬓发，秋色换山川。寂寞浮云外，支离汉水边。平生故人远，君去话潸然。
未习风波事，初为东越游。露霑湖草晚，月照海山秋。梅市门何处，兰亭水向流。西兴待潮信，落日满孤舟。
从军非陇头，师在古徐州。气劲三河卒，功全万户侯。元戎阃外略，才子握中筹。莫听关山曲，还生塞上愁。
墟落岁阴暮，桑榆烟景昏。蝉声静空馆，雨色隔秋原。归客不可望，悠然林外村。终当报芸阁，携手醉柴门。
昨日始闻莺，今朝蝉又鸣。朱颜向华发，定是几年程。故国白云远，闲居青草生。因垂数行泪，书寄十年兄。
一岁一归宁，凉天数骑行。河来当塞曲，山远与沙平。纵猎旗风卷，听笳帐月生。新鸿引寒色，回日满京城。
萦回枫叶岸，留滞木兰桡。吴岫新经雨，江天正落潮。故人劳见爱，行客自无聊。君问前程事，孤云入剡遥。
尧心知稼穑，精意遶山川。风雨神祇应，笙镛诏命传。沐兰秪扫地，酌桂伫灵仙。拂雾陈金策，焚香拜玉筵。
云开小有洞，日出大罗天。三鸟随王母，双童翊子先。何时种核桃，几度看桑田。倏忽烟霞散，空岩骑吏旋。
巫峡见巴东，迢迢出半空。云藏神女馆，雨到楚王宫。朝暮泉声落，寒暄树色同。清猿不可听，偏在九秋中。
长安九城路，戚里五侯家。结束趋平乐，联翩抵狭斜。高楼临远水，复道出繁花。唯见相如宅，蓬门度岁华。
时人多不见，出入五湖间。寄酒全吾道，移家爱远山。更看秋草暮，欲共白云还。虽在风尘裹，陶潜身自闲。
西陵遇风处，自古是通津。终日空江上，云山若待人。汀洲寒事早，鱼鸟兴情新。回望山阴路，心中有所亲。
高僧本姓竺，开士旧名林。一入春山里，千峰不可寻。新年芳草遍，终日白云深。欲徇微官去，悬知讶此心。
中司龙节贵，上客虎符新。地控吴襟带，才高汉缙绅。泛舟应度腊，入境便行春。处处歌来暮，长江建业人。
不见关山去，何时到郯中。已闻成竹木，更道长儿童。篱落云常聚，村墟水自通。朝朝忆玄度，非是对清风。
辛勤万里道，箫索九秋残。月照闽中夜，天凝海上寒。王程无地远，主意在人安。遥寄登楼作，空知行路难。
何处多明月，津亭暑夜深。烟霞不可望，云树更沈沈。好是吴中隐，仍为洛下吟。微官朝复夕，牵强亦何心。
支公身欲老，长在沃州多。慧力堪传教，禅功久伏魔。山云随坐夏，江草伴头陀。借问回心后，贤愚去几何。
秋兴因危堞，归心过远山。风霜征雁早，江海旅人闲。驿树寒仍密，渔舟晚自还。仲宣何所赋，秪叹在荆蛮。
玉佩石榴裙，当年嫁使君。专房犹见宠，倾国众皆闻。歌舞常无对，幽明忽此分。阳台千万里，何处作朝云。
人群不相见，乃在白云间。问我将何适，羡君今独闲。朝朝汲淮水，暮暮上龟山。幸已安贫定，当从鬓发斑。
从军非陇头，师在古徐州。气劲三河卒，功多万里侯。元戎阃外令，才子幄中筹。莫听关山曲，还生出塞愁。
由来山水客，复道向新安。半是乘潮便，全非行路难。晨装林月在，野饭浦沙寒。严子千年后，何人钓旧滩。
淮海风涛起，江关忧思长。同悲鹊遶树，独作雁随阳。山晚云初雪，汀寒月照霜。由来濯缨处，渔父爱沧浪。
功成方自得，何事学干求。果以浮名误，深贻达士羞。九江连涨海，万里任虚舟。岁晚同怀客，相思波上鸥。
东皋若近远，苦雨隔还期。闺岁风霜晚，山田收获迟。茅檐燕去后，樵路菊黄时。平子游都久，知君坐见嗤。
重阳秋已晚，千里信仍稀。何处登高望，知君正忆归。还当采时菊，定未授寒衣。欲识离居恨，郊园正掩扉。
对酒闲斋晚，开轩腊雪时。花飘疑节候，色净润帘帷。委树寒枝弱，萦空去雁迟。自然堪访戴，无复四愁诗。
寂然空伫立，往往报疏钟。高馆谁留客，东南二室峰。川原通霁色，田野变春容。惆怅层城暮，犹言归路逢。
人闲当岁暮，田野尚逢迎。莱子多嘉庆，陶公得此生。寒芜连古渡，云树近严城。鸡黍无辞薄，贫交但贵情。
医王犹有疾，妙理竞难穷。饵药应随病，观身转悟空。地闲花欲雨，窗冷竹生风。几日东林去，门人待远公。
冰结杨柳津，从吴去入秦。徒云还上国，谁为作中人。驿树同霜霰，渔舟伴苦辛。相如求一谒，词赋远随身。
平明登古戍，徙倚待寒潮。江海方回合，云林自寂寥。讵能知远近，徒见荡烟霄。即此沧洲路，嗟君久折腰。
露冕临平楚，寒城带早霜。时同借河内，人是卧淮阳。积水澄天堑，连山入帝乡。因高欲见下，非是爱秋光。
江上春常早，闽中客去稀。登山怨迢递，临水惜芳菲。烟树何时尽，风帆几日归。还看复命处，盛府有光辉。
入贡列诸生，诗书业早成。家承孔圣后，身有鲁儒名。楚水通荥浦，春山拥汉京。爱君方弱冠，为赋少年行。
一帆何处去，正在望中微。浦迥摇空色，汀回见落晖。每争高鸟度，能送远人归。偏似南浮客，悠扬无所依。
采茶非采菉，远远上层崖。布叶春风暖，盈筐白日斜。旧知山寺路，时宿野人家。借问王孙草，何时泛椀花。
云林不可望，溪水更悠悠。共载人皆客，离家春是秋。远山方对枕，细雨莫回舟。来往南徐路，多为芳草留。
由来咏团扇，今已值秋风。事逐时皆往，恩无日再中。早鸿闻上苑，寒露下深宫。颜色年年谢，相如赋岂工。
旗鼓军威重，关山客路赊。待封甘度陇，回首不思家。城下春山路，营中瀚海沙。河源虽万里，音信寄来查。
昔闻玄度宅，门向会稽峰。君住东湖下，清风继旧踪。秋深临水月，夜半隔山钟。世故多离别，良宵讵可逢。
出家童子岁，爱此雪山人。长路经千里，孤云伴一身。水中应见月，草上岂伤春。永日空林下，心将何物亲。
天仗星辰转，霜冬景气和。树含温液润，山入缭垣多。丞相金钱赐，平阳玉辇过。鲁儒求一谒，无路独如何。
虽是寻山客，还同慢世人。读书惟务静，无褐不忧贫。野色春冬树，鸡声远近邻。郄公即吾友，合与尔相亲。
江城闻鼓角，旅宿复何如。寒月此宵半，春风旧岁馀。徒云资薄禄，未必胜闲居。见欲扁舟去，谁能畏简书。
莫叹辞家远，方看佐郡荣。长林通楚塞，高岭见秦城。雪向峣关下，人从郢路迎。翩翩骏马去，自是少年行。
出送东方骑，行安南楚人。城池春足雨，风俗夜迎神。郢路逢归客，湘川问去津。争看使君度，皂盖雪中新。
礼盛追崇日，人知友悌恩。旧居从代邸，新陇入文园。鸿宝仙书秘，龙旗帝服尊。苍苍松里月，万古此高原。
徂谢年方久，哀荣事独稀。虽殊百两迓，同是九泉归。诏使归金策，神人送玉衣。空山竟不从，宁肯学湘妃。
何事休官早，归来作郑人。云山随伴侣，伏腊见乡亲。南亩无三径，东林寄一身。谁当便静者，莫使甑生尘。
直到群峰下，应无累日程。高车入郡舍，流水出关城。草色田家迥，槐阴府吏迎。还将海沂咏，籍甚汉公卿。
故垒烟尘后，新军河塞间。金貂宠汉将，玉节度萧关。澶漫沙中雪，依稀汉口山。人知窦车骑，计日勒铭还。
岐路穷无极，长江九派分。行人随旅雁，楚树入湘云。久在征南役，何殊蓟北勋。离心不可问，岁暮雪纷纷。
登山自补屐，访友不赍粮。坐啸青枫晚，行吟白日长。人烟隔水见，草气入林香。谁作招寻侣，清斋宿紫阳。
三年期上国，万里自东溟。曲盖遵长道，油幢憩短亭。楚云山隐隐，淮雨草青青。康乐多新兴，题诗纪所经。
但见全家去，宁知几日还。白云迎谷口，流水出人间。冠冕情遗世，神仙事满山。其中应有物，岂贵一身闲。
已能持律藏，复去礼禅亭。长老偏摩顶，时流尚诵经。独行寒野旷，旅宿远山青。眷属空相望，鸿飞已杳冥。
本在胡笳曲，今从汉将营。浓阴方待庇，弱植岂无情。比雪花应吐，藏乌叶未成。五株蒙远赐，应使号先生。
故山闻独往，樵路忆相从。冰结泉声绝，霜清野翠浓。篱边颍阳道，竹外少姨峰。日夕田家务，寒烟隔几重。
家贫不自给，求禄为荒年。调补无高位，卑栖屈此贤。江山欲霜雪，吴楚接风烟。相去诚非远，离心亦渺然。
吹角出塞门，前瞻即胡地。三军尽回首，皆洒望乡泪。转念关山长，行看风景异。由来征戍客，负得轻生义。
风沙悲久戍，雨雪更劳师。绝漠无人境，将军苦战时。山川迷向背，氛雾失旌旗。徒念天涯隔，中人芳草期。
离堂徒䜩语，行子但悲辛。虽是还家路，终为陇上人。先秋雪已满，近夏草初新。唯有闻羌笛，梅花曲里春。
共结寻真会，还当退食初。炉烟云气合，林叶雨声馀。溽暑销珍簟，浮凉入绮疏。归心从念远，怀此复何如。
深山秋事早，君去复何如。裛露收新稼，迎寒葺旧庐。题诗即招隐，作赋是闲居。别后空相忆，嵇康懒寄书。
不向新安去，那知江路长。猿声比庐霍，水色胜潇湘。驿树收残雨，渔家带夕阳。何须愁旅泊，使者有辉光。
孤烟灵洞远，积雪满山寒。松柏凌高殿，莓苔封古坛。客来清夜久，仙去白云残。明日开金箓，焚香更沐兰。
乞还方未遂，日夕望云林。况复逢春草，何劳问此心。闭门公务散，枉策故情深。遥夜他乡酒，同君梁甫吟。
淮海各联翩，三年方一见。素心终不易，玄发何须变。旧国想平陵，春山满阳羡。邻鸡莫遽唱，共惜良夜晏。
春雪偏当夜，暄风却变寒。庭深不复扫，城晓更宜看。命酒闲令酌，披蓑晚未冠。连营鼓角动，忽似战桑干。
惆怅烟郊晚，依然此送君。长河隔旅梦，浮客伴孤云。淇上春山直，黎阳大道分。西陵倘一吊，应有士衡文。
卖药何为者，逃名市井居。唯通远山信，因致逸人书。已报还丹效，全将世事疏。秋风景溪里，萧散寄樵渔。
分务江南远，留欢幕下荣。枫林萦楚塞，水驿到湓城。岸草知春晚，沙禽好夜惊。风帆几泊处，处处暮潮清。
落日凭危堞，春风似故乡。川流通楚塞，山色遶徐方。壁垒依寒草，旌旗动夕阳。元戎资上策，南亩起耕桑。
吏散重门掩，僧来闭阁闲。远心驰北阙，春兴寄东山。草长风光里，莺喧静默间。芳辰不可住，惆怅暮禽还。
东洛居贤相，南方待本师。旌麾俨欲动，杯锡杳仍迟。积雪迷何处，惊风泊几时。大臣能护法，况有故山期。
古庙风烟积，春城车骑过。方修汉祖祀，更使沛童歌。寝帐巢禽出，香烟水雾和。神心降福处，应在故乡多。
凝阴晦长箔，积雪满通川。征客寒犹去，愁人昼更眠。谢家兴咏日，汉将出师年。闻有招寻兴，随君访戴船。
暝色赴春愁，归人南渡头。渚烟空翠合，滩月碎光流。澧浦饶芳草，沧浪有钓舟。谁知放歌客，此意正悠悠。
一心求妙道，几岁候真师。丹灶今何在，白云无定期。昆仑烟景绝，汗漫往还迟。君但焚香待，人间到有时。
时鸟催春色，离人惜岁华。远山随拥传，芳草引还家。北固潮当阔，西陵路稍斜。纵令寒食过，犹有镜中花。
延陵初罢讲，建业去随缘。翻译推多学，坛场最少年。浣衣逢野水，乞食向人烟。遍礼南朝寺，焚香古像前。
历历缘荒岸，溟溟入远天。每同沙草发，长共水云连。摇落潮风早，离披海雨偏。故伤游子意，多在客舟前。
沃州传教后，百衲老空林。虑尽朝昏磬，禅随坐卧心。鹤飞湖草迥，门闭野云深。地与天台接，中峰早晚寻。
远送临川守，还同康乐侯。岁时徒改易，今古接风流。五马嘶长道，双旌向本州。乡心寄西北，应上郡城楼。
北固多陈迹，东山复盛游。铙声发大道，草色引行驺。此地何时有，长江自古流。频随公府步，南客寄徐州。
东林初结构，已有晚钟声。窗户背流水，房廊半架城。远山重叠见，芳草浅深生。每与君携手，多烦长老迎。
湘竹殊堪制，齐纨且未工。幸亲芳袖日，尤带旧林风。掩笑歌筵里，传书卧阁中。竟将为别赠，宁与合欢同。
湖上孤帆别，江南谪宦归。前程愁更远，临水泪沾衣。云梦春山遍，潇湘过客稀。武陵招我隐，岁晚闭柴扉。
晚日照楼边，三军拜峡前。白云随浪散，青壁与山连。万岭岷峨雪，千家橘柚川。还如赴河内，天上去经年。
车马长安道，谁知大隐心。蛮僧留古镜，蜀客寄新琴。晒药竹斋暖，𢭏茶松院深。思君一相访，残雪似山阴。
苍苍松桂阴，残月半西岑。素壁寒灯暗，红炉夜火深。厨开山鼠散，钟尽岭猿吟。行役方如此，逢师懒话心。
世故还相见，天涯共向东。春归江海上，人老别离中。郡吏名何晚，沙鸥道自同。甘泉须早献，且莫叹飘蓬。
逸人归路远，弟子出山迎。服药颜虽驻，耽书癖已成。柴扉度岁月，藜杖见公聊。更作儒林传，还应有姓名。
花宫难久别，道者忆千灯。残雪入林路，深山归寺僧。日光依嫩草，泉响滴春冰。何用求方便，看心是一乘。
白首南朝女，愁听异域歌。收兵颉利国，饮马胡芦河。毳布腥膻久，穹庐岁月多。雕巢城上宿，吹笛泪滂沱。
祖席驻征櫂，开帆信候潮。隔烟桃叶泣，吹管杏花飘。船去鸥飞阁，人归尘上桥。别离惆怅泪，江路湿红蕉。
楚国巫山秀，清猿日夜啼。万重春树合，十二碧峰齐。峡出朝云下，江来暮雨西。阳台归路直，不畏向家迷。
神女藏难识，巫山秀莫群。今宵为大雨，昨日作孤云。散漫愁巴峡，徘徊恋楚君。先王为立庙，春树几氛氲。
新岁芳梅树，繁花四面同。春风吹渐落，一夜几枝空。少妇今如此，长城恨不穷。莫将辽海雪，来比后庭中。
遗令奉君王，嚬蛾强一妆。岁移陵树色，恩在舞衣香。玉座生秋气，铜台下夕阳。泪痕霑井干，舞袖为谁长。
旅梦何时尽，征途望每赊。晚秋淮上水，新月楚人家。猿啸空山近，鸿飞极浦斜。明朝南岸去，言折桂枝花。
林塘夜发舟，虫响荻飕飕。万影皆因月，千声各为秋。岁华空复晚，乡思不堪愁。西北浮云外，伊川何处流。
官渡初杨柳，风来亦动摇。武昌行路好，应为最长条。叶映黄鹂夕，花繁白雪朝。年年攀折意，流恨入纤腰。
夕殿别君王，宫深月似霜。人幽在长信，萤出向昭阳。露浥红兰湿，秋凋碧树伤。惟当合欢扇，从此箧中藏。
南陌春风早，东邻曙色斜。一花开楚国，双燕入卢家。眠罢梳雪髻，妆成上锦车。谁知如昔日，更浣越溪纱。
烟深载酒入，但觉暮川虚。映水见山火，鸣榔闻夜渔。爱兹山水趣，忽与人世疏。无暇然官烛，中流有望舒。
自为洛阳客，夫子吾知音。爱义能下士，时人无此心。奈何离居夜，巢鸟飞空林。愁坐至月上，复闻南邻砧。
高鉴清洞彻，儒风入进难。诏书增宠命，才子益能官。门带山光晚，城临江水寒。唯馀好文客，时得咏幽兰。
凉风已袅袅，露重木兰枝。独上高楼望，行人远不知。轻寒入洞户，明月满秋池。燕去鸿方至，年年是别离。
悠然云间月，复此照池塘。泫露苍茫湿，沈波澹滟光。应门当未曙，歌吹满昭阳。远近徒伤目，清辉霭自长。
袅袅柳杨枝，当轩杂珮垂。交阴总共密，分条各自宜。因依似永久，揽结更伤离。爱此阳春色，秋风莫遽吹。
飞阁青霞里，先秋独早凉。天花映窗近，月桂拂檐香。华岳三峰小，黄河一带长。空间指归路，烟际有垂杨。
陆海披晴雪，千旗猎早阳。岳临秦路险，河遶汉垣长。行漏通𫛛鹊，离宫接建章。都门信宿近，歌舞从周王。
蜀郡将之远，城南万里桥。衣缘乡泪湿，貌以客愁销。地富鱼为米，山芳桂是樵。旅游唯得酒，今日过明朝。
美人何荡漾，湖上风日长。玉手欲有赠，裴回双明珰。歌声随绿水，怨色起青阳。日暮还家望，云波横洞房。
海上正摇落，客中还别离。同舟去未已，远送新相知。流水意何极，满尊徒尔为。从来菊花节，早已醉东篱。
道由白云尽，春与青溪长。时有落花至，远随流水香。闲门向山路，深柳读书堂。幽映每白日，清辉照衣裳。
南望襄阳路，思君情转亲。偏知汉水广，应与孟家邻。在日贪为善，昨来闻更贫。相如有遗草，一为问家人。
泊舟淮水次，霜降夕流清。夜久潮浸岸，天寒月近城。平沙依雁宿，候馆听鸡鸣。乡国云霄外，谁堪羁旅情。
玉树起凉烟，凝情一叶前。别离伤晓镜，摇落思秋弦。汉垒关山月，胡笳塞北天。不知肠断梦，空遶几山川。
红粉当三五，青娥艳一双。绮罗回锦陌，弦管入花江。落雁惊金弹，抛杯泻玉缸。谁知褐衣客，憔悴在书窗。
春暮越江边，春阴寒食天。杏花香麦粥，柳絮伴秋千。酒是芳菲节，人当桃李年。不知何处恨，已解入筝弦。
翠幕卷回廊，银灯开后堂。风惊拥砌叶，月冷满庭霜。绮席人将醉，繁弦夜未央。共怜今促席，谁道客愁长。
夜渚带浮烟，苍茫晦远天。舟轻不觉动，缆急始知牵。听笛遥寻岸，闻香暗识莲。唯看去帆影，常恐客心悬。
鹊印庆仍传，鱼轩宠莫先。从夫元凯贵，训子孟轲贤。龙是双归日，鸾非独舞年。哀荣今共尽，凄怆杜陵田。
结宇依青嶂，开轩对绿畴。树交花两色，溪合水同流。竹径春来扫，兰尊夜不收。逍遥自得意，鼓腹醉中游。
冉冉红罗帐，开君玉楼上。画作同心鸟，衔花两相向。春风正可怜，吹暎绿窗前。妾意空相感，君心何处边。
鹊巢性本高，更在西山木。朝下清泉戏，夜近明月宿。非直避网罗，兼能免倾覆。岂忧五陵子，挟弹来相逐。
神女归巫峡，明妃入汉宫。捣衣馀石在，荐枕旧室空。行雨有时度，谿流何日穷。至今词赋里，凄怆写遗风。
北望情何限，南行路转深。晚帆低荻叶，寒日下枫林。云白兰陵渚，烟青建业岑。江天秋向尽，无处不伤心。
三休寻磴道，九折步云霓。瀍涧临江北，郊原极海西。沙平瓜步出，树远绿杨低。南指晴天外，青峰是会稽。
中禁夕沈沈，幽篁别作林。色连鸡树近，影落凤池深。为重凌霜节，能虚应物心。年年承雨露，长对紫庭阴。
白简尝持宪，黄图复尹京。能标百郡则，威肃一朝清。典秩崇三礼，临戍振五兵。更闻传世业，才子有高名。
封树遵同穴，生平此共归。镜埋鸾已去，泉掩凤何飞。薤挽疑笳曲，松风思翟衣。扬名将宠赠，泉路满光辉。
鸡犬渔舟里，长谣任兴行。即令邀客醉，已被远山迎。书笈将非重，荷衣著甚轻。谢安无个事，忽起为苍生。
鹊印庆仍传，鱼轩宠莫先。从夫元凯贵，训子孟轲贤。龙是双归日，鸾非独舞年。哀荣今共尽，凄怆杜陵田。
出山不见家，还山见家在。山门是门前，此去长樵采。青溪谁招隐，白发自相待。惟馀涧底松，依依色不改。
别离无远近，事欢情亦悲。不闻车轮声，后会将何时。去日忘寄书，来日乖前期。纵知明当返，一息千万思。
为别未几日，去日如三秋。犹疑望可见，日日上高楼。惟见分手处，白𬞟满芳洲。寸心宁死别，不忍生离忧。
不逐时人后，终年独闭关。家中贫自乐，石上卧常闲。坠栗添新味，寒花带老颜。侍臣当献纳，那得到空山。
不饵住云溪，休丹罢药畦。杏花虚结子，石髓任成泥。扫地青牛卧，栽松白鹤栖。共知仙女丽，莫是阮郎妻。
常恨相知晚，朝来枉数行。卧云惊圣代，拂石候仙郎。时果连枝熟，春醪满瓮香。贫家仍有趣，山色满湖光。
终年常避喧，师事五千言。流水闲过院，春风与闭门。山茶邀上客，桂实落前轩。莫强教余起，微官不足论。
湖里寻君去，樵风往返吹。树喧巢鸟出，路细葑田移。沤苎成鱼网，枯根是酒卮。老年唯自适，生事任群儿。
从来席不暖，为尔便淹流。鸡黍今相会，云山昔共游。上帘宜晚景，卧簟觉新秋。身事何须问，余心正四愁。
策杖政成时，清溪弄钓丝。当年潘子貌，避病沈侯诗。漉酒迎宾急，看花署字迟。杨梅今熟未，与我两三枝。
忽道仙翁至，幽人学拜迎。华簪窥瓮牖，珍味代藜羹。洗砚鱼仍戏，移樽鸟不惊。兰亭攀叙却，会此越中营。
一似桃源隐，将令过客迷。碍冠门柳长，惊梦院莺啼。浇药泉流细，围碁日影低。举家无外事，共爱草萋萋。
长谣朝复暝，幽独几人知。老鹤兼雏弄，丛篁带笋移。白云将袖拂，青镜出檐窥。邀取渔家叟，花间把酒卮。
寂寂池亭里，轩窗间绿苔。游鱼牵荇没，戏鸟踏花摧。小径僧寻去，高峰鹿下来。中年曾屡辟，多病复迟回。
白云知所好，柏叶幸加餐。石镜妻将照，仙书我借看。鸟来翻药椀，猿饮怕鱼竿。借问檐前树，何枝曾挂冠。
真人俄整舃，双鹤屡飞翔。恐入壶中住，须传肘后方。霓裳云气润，石径术苗香。一去何时见，仙家日月长。
鸡犬渔舟里，长谣任兴行。那邀落日醉，已被远山迎。书箧将非重，荷衣著甚轻。谢安无个事，忽起为苍生。
衰草经行处，微灯旧道场。门人失谭柄，野鸟上禅床。科斗书空古，栴檀钵自香。今朝数行泪，却洒约公房。
贱妾如桃李，君王若岁时。秋风一已劲，摇落不胜悲。寂寂苍苔满，沈沈绿草滋。繁华非此日，指辇竞何辞。
江畔长沙驿，相逢缆客船。大名诗独步，小郡海西偏。地湿愁飞𫛳，天炎畏跕鸢。去留俱失意，把臂共潸然。
北风昨夜雨，江上早来凉。楚岫千峰翠，湘潭一叶黄。故人湖外客，白首尚为郎。相忆无南雁，何时有报章。
霞鞍金口骝，豹袖紫貂裘。家住丛台近，门前漳水流。唤人呈楚舞，借客试吴钩。见说秦兵至，甘心赴国雠。
秋尽初移幕，霑裳一送君。据鞍窥古堠，开灶𦶟寒云。登陇人回首，临关马顾群。从来断肠处，皆向此中分。
象弭插文犀，鱼肠莹䴙鹈。水声分陇咽，马色度关迷。晓幕胡沙惨，危烽汉月低。仍闻数骑将，更欲出辽西。
关山落叶秋，掩泪望营州。辽海云沙暮，幽燕旌斾愁。战馀能送阵，身老未封侯。去国三千里，归心红粉楼。
长门寒水流，高殿晓风秋。昨夜鸳鸯梦，还陪豹尾游。前鱼不解泣，共辇岂关羞。那及轻身燕，双飞上玉楼。
渭水通胡苑，轮台望汉关。帛书秋海断，锦字夜机闲。旅梦虫催晓，边心雁带还。惟馀两乡思，一夕度关山。
春生岘首东，先煖习池风。拂水初含绿，惊林未吐红。渚边游汉女，桑下问庞公。磨灭怀中刺，曾将示孔融。
乘轺奉紫泥，泽国渺天涯。九派春潮满，孤帆暮雨低。草深莺断续，花落水东西。更有高唐处，知君路不迷。
高堂新月明，虚殿夕风清。素影纱窗霁，浮凉羽扇轻。稍随微露滴，渐逐晓参横。遥忆云中咏，萧条空复情。
掩扉常自静，驿吏忽传呼。水巷惊驯鸟，藜床起病躯。顾身悲欲老，戒子力为儒。明日公西去，烟霞复作徒。
前年万里别，昨日一封书。郢曲西陵渡，秦官使者车。柳塘薰昼日，花水溢春渠。若不嫌鸡黍，先令扫弊庐。
苏耽佐郡时，近出白云司。药补清羸疾，窗吟绝妙词。柳塘春水慢，花坞夕阳迟。欲识怀君意，明朝访檝师。
小岭路难近，仙郎此夕过。潭空观月定，涧静见云多。竹翠烟深锁，松声雨点和。万缘俱不有，对境自垂萝。
卑情不敢论，拜首入辕门。列郡诸侯长，登朝八座尊。凝笳临水发，行斾向风翻。几许遗黎泣，同怀父母恩。
魑魅曾为伍，蓬莱近拜郎。臣心瞻北阙，家事在南荒。莎草山城小，毛洲海驿长。玄成知必大，宁是泛沧浪。
失路荆溪上，依人忽暝投。长桥今夜月，阳羡古时州。野烧明山郭，寒更出县楼。先生能馆我，无事五湖游。
山下新泉出，泠泠北去源。落池才有响，喷石未成痕。独映孤松色，殊分众鸟喧。唯当清夜月，观此启禅门。
天阴行易晚，前路故人居。孤棹所思久，寒林相见初。闲灯忘夜水，清漏任更疏。明发还须去，离家几岁除。
上客南台至，重阳此会文。菊芳寒露洗，杯翠夕阳曛。务简人同醉，溪闲鸟自群。府中官最小，唯有孟参军。
中年从一尉，自笑此身非。道在甘微禄，时难耻息机。晨趋本郡府，书掩故山扉。待见干戈毕，何妨更采薇。
昔年居汉水，日醉习家池。道胜迹常在，名高身不知。欲依天目住，新自始宁移。生事曾无长，惟将白接䍠。
万公长慢世，昨日又隳官。纵酒真彭泽，论诗得建安。家山伯禹穴，别墅小长干。辄有时人至，窗前白眼看。
初第华严会，王家少长行。到宫龙节驻，礼塔雁行成。莲界千峰静，梅天一雨清。禅庭未可恋，圣主寄苍生。
一夕雨沈沈，哀猿万木阴。天龙来护法，长老密看心。鱼梵空山静，纱灯古殿深。无生久已学，白发浪相侵。
故关衰草遍，离别正堪悲。路出寒云外，人归暮雪时。少孤为客早，多难识君迟。揜泣空相向，风尘何所期。
啸终万籁起，吹去当溪云。环屿或明昧，远峰尚氛氲。雨新翠叶发，夜早玄象分。金涧流不尽，入山深更闻。
长老归缘起，桃花忆旧岩。清晨云抱石，深夜月笼杉。道具门人捧，斋粮谷鸟衔。馀生愿依止，文字欲三缄。
本意宿东林，因听子贱琴。遥知大小朗，已断去来心。夜静溪声近，庭寒月色深。宁知尘外意，定后便成吟。
最称弘偃少，早岁草茆居。年老从僧律，生知解佛书。衲衣求坏帛，野饭拾春蔬。章句无求断，时中学有馀。
竹使羞殷荐，松龛拜夏祠。为鱼歌德后，舞羽降神时。文卫瞻如在，精灵信有期。夕阳陪醉止，塘上鸟咸迟。
八月洞庭秋，潇湘水北流。还家万里梦，为客五更愁。不用看书帙，偏宜上酒楼。故人京洛满，何日复同游。
晦日湔裾俗，春楼致酒时。出山还已醉，谢客旧能诗。溪柳薰晴浅，岩花待闰迟。为邦久无事，比屋自熙熙。
山阴过野客，镜里接仙郎。盥漱临寒水，褰闱入夏堂。杉松交日影，枕簟上湖光。衮衮承嘉话，清风纳晚凉。
支公好闲寂，庭宇爱林篁。幽旷无烦暑，恬和不可量。蕙风清水殿，荷气杂天香。明月谈空坐，怡然道术忘。
家贫惟种竹，时幸故人看。菊度重阳少，林经闰月寒。宿酲犹落帽，华发强扶冠。美景良难得，今朝更尽欢。
旧游多不见，师在翟公门。瘴海空山热，雷州白日昏。片心应为法，万里独无言。人尽酬恩去，平生未感恩。
旅食来江上，求名赴洛阳。新诗踪谢守，内学似支郎。行怯秦为客，心依越是乡。何人作知己，送尔泪浪浪。
疏懒吾成性，才华尔自彊。早称眉最白，何事绶仍黄。时暑嗟于迈，家贫念聚粮。秪应宵梦里，诗兴属池塘。
牵役非吾好，宽情尔在傍。经过悲井邑，起坐倦舟航。相宅生应贵，逢时学可强。无轻吾未用，世事有行藏。
嘉客会初筵，宜时魄再圆。众皆含笑戏，谁不点颐怜。绣被花堪摘，罗绷色欲妍。将雏有旧曲，还入武城弦。
寂寞柴门掩，经过柱史荣。老夫宁有力，半子自成名。柳映三桥发，花连上道明。缄书到别墅，郢曲果先成。
相访从吾道，因缘会尔时。龙盘馀帝宅，花界古人祠。明月虚空色，青林大小枝。还将经济学，来问道安师。
扁舟时属暝，月上有馀辉。海燕秋还去，渔人夜不归。中流何寂寂，孤棹也依依。一点前村火，谁家未掩扉。
五色惊彩凤，千里象骢威。三伏轩车动，尧心急谏官。名通内籍贵，立近御床寒。波从少海息，云自大风开。
浮生果何慕，老去羡介推。陶令何足录，彭泽归已迟。空负漉酒巾，乞食形诸诗。吾惟抱贞素，悠悠白云期。
游童苏合带，倡女蒲葵扇。初日映城时，相思忽相见。褰裳踏露草，理鬓回花面。薄暮不同归，留情此芳甸。
柘弹连钱马，银钩妥堕鬟。采桑春陌上，踏草夕阳间。意合词先露，心诚貌却闲。明朝若相忆，云雨出巫山。
凄凄百卉病，亭亭双松迥。直上古寺深，横拂秋殿冷。轻响入龟目，片阴栖鹤顶。山中多好树，可怜无比并。
泬寥中秋夜，坐见如钩月。始从西南升，又欲西南没。全移河上影，暂透林间缺。纵待三五时，终为千里别。
几回新秋影，壁满蟾又缺。镜破似倾台，轮斜同覆辙。虽分上林桂，还照沧洲雪。暂伴憔悴人，归华耿不灭。
何地避春愁，终年忆旧游。一家千里外，百舌五更头。客路偏逢雨，乡山不入楼。故园桃李月，伊水向东流。
迥步游三洞，清心礼七真。飞符超羽翼，焚火醮星辰。残药沾鸡犬，灵香出凤麟。壶中无窄处，愿得一容身。
尽日陪游处，斜阳竹院清。定中观有漏，言外证无生。色界聊传法，空门不用情。欲知相去近，钟鼓两闻声。
衣挥京洛尘，完璞伴归人。故国青山遍，沧江白发新。邻荒收酒幔，屋古布苔茵。不用通名姓，渔樵共主宾。
老病力难任，犹多镜雪侵。鲈鱼消宦况，鸥鸟识归心。急雨江帆重，残更驿树深。乡关殊可望，渐渐入吴音。
荣辱不关身，谁为疏与亲。有山堪结屋，无地可容尘。白发偏添寿，黄花不笑贫。一樽朝暮醉，陶令果何人。
明征君旧宅，陈后主题诗。迹在人亡处，山空月满时。宝瓶无破响，道树有低枝。已是伤离客，仍逢靳尚祠。
不知何世界，有处似南朝。石路无人扫，松门被火烧。断幡犹挂刹，故板尚搘桥。数卷残经在，多年字欲销。
人境年虚掷，仙源日未斜。羡君乘竹杖，辞我隐桃花。鸟去宁知路，云飞似忆家。莫愁客鬓改，自有紫河车。
愁人空望国，惊鸟不归林。莫话弹冠事，谁知结袜心。霜凋树吹断，土蚀剑痕深。欲作怀沙赋，明时耻自沈。
玉帝居金阙，灵山几处朝。简书犹有畏，神理讵能超。鹤庙新家近，龙门旧国遥。离怀结不断，玉洞一吹箫。
莫信梅花发，由来谩报春。不才充野客，扶病送朝臣。阙下摇青珮，洲边采白𬞟。临流不痛饮，鸥鸟也欺人。
春来绣羽齐，暮向竹林栖。禁苑衔花出，河桥隔树啼。寻声知去远，顾影念飞低。别有无巢燕，犹窥幕上泥。
江城吹晓角，愁杀远行人。汉将犹防虏，吴官欲向秦。布帆轻白浪，锦带入红尘。将底求名宦，平生但任真。
卷幕参差燕，常衔浊水泥。为黏珠履迹，未等画梁齐。旧点痕犹浅，新巢缉尚低。不缘频上落，那得此飞栖。
沧州老一年，老去忆秦川。处处逢珠翠，家家听管弦。云车龙阙下，火树凤楼前。今夜沧州夜，沧州夜月圆。
塔上是何缘，香灯续细烟。松枝当麈尾，柳絮替蚕绵。浮草经行遍，空花义趣圆。我来虽为法，暂借一床眠。
鄱阳中酒地，楚老独醒年。芳桂君应折，沈灰我不然。洛桥浮逆水，关树接非烟。唯有残生梦，犹能到日边。
天中洛阳道，海上使君归。拂雾趋金殿，焚香入璅闱。山亭倾别酒，野服间朝衣。他日思朱鹭，知从小苑飞。
襄城秋雨晦，楚客不归心。亥市风烟接，隋宫草路深。离忧翻独笑，用事感浮阴。夜夜空堦响，唯馀蚯蚓吟。
旧馆绝逢迎，新诗何处呈。空留封禅草，已作岱宗行。柳蠹风吹析，堦崩雪遶平。无因重来此，剩哭两三声。
不知山吏部，墓作石桥东。宅兆乡关异，平生翰墨空。夜泉无晓日，枯树足悲风。更想幽冥事，唯应有梦同。
草露前朝事，荆茅圣主封。空传馀竹帛，永绝旧歌钟。清镜无双影，穷泉有几重。笳箫最悲处，风入九原松。
玉节朝天罢，洪炉造化新。中和方作圣，太素忽收神。盛德横千古，高标出四邻。欲知言不尽，处处有遗尘。
凝笳催晓奠，丹旐向青山。夕照新茔近，秋风故吏还。本朝光汉代，从此扫胡关。今日天难问，浮云满世间。
鱼轩海上遥，鸾影月中销。双剑来时合，孤桐去日凋。夕阳迷陇隧，秋雨咽笳箫。画翣无留影，铭旌已度桥。
弄玉吹箫后，湘灵鼓瑟时。月边丹桂落，风底白杨悲。杂珮分泉户，馀香出穗帷。夜台飞镜匣，偏共掩蛾眉。
春还不得还，家在最深山。蕙圃泉浇湿，松窗月映闲。薄田临谷口，小职向人间。去处但无事，重门深闭关。
故宅春山中，来逢夕阳入。汲少井味变，开稀户枢涩。树朽鸟不栖，阶闲云自湿。先生何处去，惆怅空独立。
落日向林路，东风吹麦陇。藤草蔓古渠，牛羊下荒冢。骊宫户久闭，温谷泉长涌。为问全盛时，何人最荣宠。
全家宛陵客，文雅世难逢。寄食年将老，干时计未从。秋来句曲水，雨后敬亭峰。西北长安远，登临恨几重。
半偈留何处，全身弃此中。雨馀沙塔坏，月满雪山空。耸刹临回磴，朱楼间碧丛。朝朝日将暮，长对晋阳宫。
日华浮野水，草色合遥空。处处山依旧，年年事不同。闲田孤垒外，暑雨片云中。惆怅多尘累，无由访钓翁。
长云迷一雁，渐远向南声。已带千霜鬓，初为万里行。繁虫满夜草，连雨暗秋城。前路诸侯贵，何人重客卿。
昔随刘越石，今日独归时。汾水风烟冷，幷州花木迟。荒庭增别梦，野雨失行期。莫向山阳过，邻人夜笛悲。
不语看芳径，悲春懒独行。向人微月在，报雨早霞生。贫病催年齿，风尘掩姓名。赖逢骢马客，郢曲缓羇情。
侧弁向清漪，门中夕照移。异源生暗石，叠响落秋池。叶拥沙痕没，流回草蔓随。泠泠无限意，不独远公知。
落照长杨苑，秋天渭水滨。初飞万木叶，又长一年人。贫病仍为客，艰虞更问津。多惭惠然意，今日肯相亲。
许询清论重，寂寞住山阴。野路接寒寺，闲门当古林。海田秋熟早，湖水夜渔深。世上穷通理，谁人奈此心。
春亭及策上，郎吏谢玄晖。闲咏疏篁近，高眠远岫微。偏宜留野客，暂得解朝衣。犹忆东溪里，雷云掩故扉。
荒坟秋陌上，霜露正霏霏。松柏自成拱，苫庐长不归。浮埃积蓬鬓，流血在麻衣。何必曾参传，千年至行稀。
不语焚香坐，心知道已成。流年衰此世，定力见他生。暮雪馀春冷，寒灯续昼明。寻常五侯至，敢望下阶迎。
日暮黄云合，年深白骨稀。旧村乔木在，秋草远人归。废井莓苔厚，荒田路径微。唯馀近山色，相对似依依。
来时犹暑服，今已露漫漫。多雨逢初霁，深秋生夜寒。投人心似切，为客事皆难。何处无留滞，谁能暂问看。
世上许刘桢，洋洋风雅声。客来空改岁，归去未成名。远近天初暮，关河雪半晴。空怀谏书在，回首恋承明。
清冬宾御出，蜀道翠微间。远雾开群壑，初阳照近关。霜潭浮紫菜，雪栈绕青山。当似遗民去，柴桑政自闲。
汉家边事重，窦宪出临戎。绝漠秋山在，阳关旧路通。列营依茂草，吹角向高风。更就燕然石，行看奏虏功。
东西无定客，风雨未休时。悯默此中别，飘零何处期。青山违旧隐，白发入新诗。岁岁迷津路，生涯渐可悲。
一身良将后，万里讨乌孙。落日边陲静，秋风鼓角喧。远山当碛路，茂草向营门。生死酬恩宠，功名岂敢论。
暮峰和玉垒，回望不通秦。更问蜀城路，但逢巴语人。石林莺啭晓，板屋月明春。若访严夫子，无嫌卜肆贫。
佐郡人难料，分襟日复斜。一帆随远水，百口过长沙。明月江边夜，平陵梦里家。王孙对芳草，愁思杳无涯。
夕阳秋草上，去马弟兄看。年少初辞阙，时危远效官。山行独夜雨，旅宿二陵寒。诗兴生何处，嵩阳羽客坛。
远事诸侯出，青山古晋城。连行麹水阁，独入议中兵。夜雨新田湿，春风曙角鸣。人传府公政，记室有参卿。
万里南天外，求书禹穴间。往来成白首，旦暮见青山。夜浦凉云过，秋塘好月闲。殷勤阳羡桂，别此几时攀。
月明边徼静，戍客望乡时。塞古柳衰尽，关寒榆发迟。苍苍万里道，戚戚十年北。今夜青楼上，还应照所思。
唇齿幸相依，危亡故远归。身轻百战出，家在数重围。上将坚深垒，残兵鬬落晖。常闻铁剑利，早晚借馀威。
寒几坐空堂，疏髯似积霜。老医迷旧疾，朽药误新方。晚果红低树，秋苔绿遍墙。惭非蒋生径，不敢望求羊。
来自西天竺，持经奉紫微。年深梵语变，行苦俗流归。月上安禅久，苔生出院稀。梁间有驯鸽，不去复何依。
津亭一望乡，淮海晚茫茫。草没栖洲鹭，天连暎浦樯。往来通楚越，旦暮易渔商。惆怅缄书毕，何人向洛阳。
落日过重霞，轻烟上远沙。移舟冲荇蔓，转浦入芦花。断岸迂来客，连波漾去槎。故乡何处在，更道向天涯。
东皋占薄田，耕种过馀年。护药栽山刺，浇蔬引竹泉。晚雷期稔岁，重雾报晴天。若问幽人意，思齐沮溺贤。
钟鼓馀声里，千官向紫微。冒寒人语少，乘月烛来稀。清漏闻驰道，轻霞暎琐闱。犹看嘶马处，未启掖垣扉。
百年心不料，一卷日相知。乘兴偏难改，忧家是强为。县城寒寂寞，峰树远参差。自笑无谋者，秪应道在斯。
岂悟因罗者，迎霜献紫微。夕阳分素臆，秋色上花衣。举翅云天近，回眸燕雀稀。应随明主意，百中有光辉。
寒竹惭虚受，纤毫任几重。影端缘守直，心劲懒藏锋。落纸惊风起，摇空见露浓。丹青与文事，舍此复何从。
锺陵春日好，春水满南塘。竹宇分朱阁，桐花间绿杨。蹉跎看鬓色，留滞惜年芳。欲问羇愁发，秦关道路长。
宿君湖上宅，琴韵静参差。夜雪入秋浦，孤城连贵池。流年看共老，衔酒发中悲。良会应难再，晨鸡自有期。
我行过汉畤，寥落见孤城。邑里经多难，儿童识五兵。广川桑遍绿，丛薄雉连鸣。惆怅萧关道，终军愿请缨。
冉冉青衫客，悠悠白发人。乱山孤驿暮，长路百花新。终岁行他县，全家望此身。更思君去就，早晚问平津。
雪下阳关路，人稀陇戍头。封狐犹未翦，边将岂无羞。白草三冬色，黄云万里愁。因思李都尉，毕竟不封侯。
因君知北事，流浪已忘机。客久多人识，年高众病归。连云湖色远，度雪雁声稀。又说家林尽，凄伤泪满衣。
早岁能文客，中年与世违。有家孀妇少，无子吊人稀。穗帐尘空暗，铭旌雨不飞。依然旧乡路，寂寞几回归。
暮年从远谪，落日别交亲。湖上北飞雁，天涯南去人。梦成湘浦夜，泪尽桂阳春。岁月茫茫意，何时雨露新。
诗书成志业，懒慢致蹉跎。圣代丹霄远，明时白发多。浅谋堪自笑，穷巷忆谁过。寂寞前山暮，归人樵采歌。
数亩东皋宅，青春独屏居。家贫僮仆慢，官罢友朋疏。强饮沽来酒，羞看读了书。闲花开满地，惆怅复何如。
老人迎客处，篱落稻畦间。蚕屋朝寒闭，田家昼雨闲。门闾新薙草，蹊径旧谙山。自道谁相及，邀予试往还。
失意成逋客，终年独掩扉。无机狎鸥惯，多病见人稀。流水知行药，孤云伴采薇。空斋莫闲笑，心事与时违。
远公传教毕，身没向他方。吊客来何见，门人闭影堂。纱灯临古砌，尘札在空床。寂寞疏钟后，秋天有夕阳。
遥夜宿东林，虫声阶草深。高风初落叶，多雨未归心。家国身犹负，星霜鬓已侵。沧洲纵不去，何处有知音。
回首望知音，逶迤桑柘林。人归海郡远，路入雨天深。万木经秋叶，孤舟向暮心。唯馀江畔草，应见白头吟。
求名虽有据，学稼又无田。故国三千里，新春五十年。移家还作客，避地莫知贤。洛浦今何处，风帆去渺然。
言是商山老，尘心莫问年。白髯垂策短，乌帽据梧偏。酒熟飞巴雨，丹成见海田。疏云披远水，景动石床前。
古院林公住，疏篁近井桃。俗年人见少，禅地自知高。药草诚多喻，沧溟在一毫。仍悲次宗辈，尘事日为劳。
高亭宾客散，暑夜醉相和。细汗迎衣集，微凉待扇过。风还池色定，月晚树阴多。遥想随行者，珊珊动晓珂。
汤公多外友，洛社自相依。远客还登会，秋怀欲忘归。惊风林果少，骤雨砌虫稀。更过三张价，东游愧陆机。
邻里朝光遍，披衣夜醉醒。庖厨非旧火，林木发新青。接果移天性，疏泉逐地形。清明来几日，戴胜已堪听。
偶宿俱南客，相看喜尽归。湖山话不极，岁月念空违。子夜高梧冷，秋阴远漏微。那无此良会，惜在谢家稀。
栖遑偏降志，疵贱倍修身。近觉多衰鬓，深知独故人。天垂五夜月，霜覆九衢尘。不待逢沮溺，而今恶问津。
春灰今变候，密雪又霏霏。坐客同心满，流年此会稀。风成空处乱，素积夜来飞。且共衔杯酒，陶潜不得归。
浮世今何事，空门此谛真。死生俱是梦，哀乐讵关身。远草光连水，春篁色离尘。当从庚中庶，诗客更何人。
九江迷去住，群吏且因依。高木秋垂露，寒城暮掩扉。随云心自远，看草伴应稀。肯信同年友，相望青琐闱。
久客心常醉，高楼日渐低。黄河经海内，华岳镇关西。去远千帆小，来迟独鸟迷。终年不得意，空觉负东溪。
衡阳多道里，弱羽复哀音。还塞知何日，惊弦乱此心。夜阴前侣远，秋冷后湖深。独立汀洲意，宁知霜霰侵。
月高鸡犬静，门掩向寒塘。夜竹深茅宇，秋庭冷石床。住山年已远，服药寿偏长。虚弃如吾者，逢君益自伤。
终岁山川路，生涯总几何。艰难为客惯，贫贱受恩多。暮角寒山色，秋风远水波。无人见惆怅，垂鞚入烟萝。
寥落军城暮，重门返照间。鼓鼙经雨暗，士马过秋闲。惯守临边郡，曾营近海山。关西旧业在，夜夜梦中还。
世间无近远，定里遍曾过。东海经长在，南朝寺最多。暮年聊化俗，初地即摧魔。今日忘尘虑，看心义若何。
子真能自在，江海意何如。门掩疏尘吏，心闲阅道书。古城寒欲雪，远客暮无车。杳杳思前路，谁堪千里馀。
古树汾阴道，悠悠东去长。位卑仍解印，身老又还乡。河水平秋岸，关门向夕阳。音书须数附，莫学晋嵇康。
北风长至远，四牡向幽幷。衰木新田路，寒芜故绛城。遥听边上信，远计朔南程。料变当临事，遥知外国情。
济江篇已出，书府俸犹贫。积雪商山道，全家楚塞人。大堤逢落日，广汉望通津。却别渔潭下，惊鸥那可亲。
野情专易外，一室向青山。业就三编绝，心通万事闲。莺稀春木上，草遍暮堦间。莫道归𦈡在，来时弃故关。
同游漆沮后，已是十年馀。几度曾相梦，何时定得书。月高城影尽，霜重柳条疏。且对尊中酒，千般想未如。
闲人州县厌，贱士友朋讥。朔雪逢初下，秦关独暮归。寒茅下原浅，残雪过风微。一路何相慰，唯君能政稀。
系舟仙宅下，清磬落春风。雨数芝田长，云开石路重。古房清磴接，深殿紫烟浓。鹤驾何时去，游人自不逢。
仲言多丽藻，晚水独芙蓉。梁苑仍秋过，仁祠又夜逢。回林通暗竹，去雨带寒钟。愿向空门里，修持比昼龙。
寂寂闭层城，悠悠此夜情。早凉过鬓发，秋思入柴荆。严子多高趣，卢公有盛名。还如杜陵下，暂拂蒋元卿。
良宵复杪秋，把酒说羇游。落木东西别，寒萍远近流。萧条旅馆月，寂历曙更筹。不是仇梅至，何人问百忧。
寥寂荒垒下，客舍雨微微。门见苔生满，心惭吏到稀。篱花看未发，海燕欲先归。无限堪惆怅，谁家复捣衣。
传经韦相后，赐笔汉家郎。幽阁诸生会，寒宵几刻长。座中灯泛酒，檐外月如霜。人事多飘忽，邀欢讵可忘。
沃州初望海，携手尽时髦。小暑开鹏翼，新蓂长鹭涛。月如芳草远，身比夕阳高。羊祜伤风景，谁云异我曹。
暝色休群动，秋斋远客情。细风和雨气，寒竹度帘声。日觉蹉跎近，天教懒慢成。谁能谒卿相，朝夕筭浮荣。
共来修禊事，内顾一悲翁。玉鬓风尘下，花林丝管中。故山离水石，旧侣失鹓鸿。不及游鱼乐，裴回莲叶东。
园庙何年废，登临有故丘。孤村连日静，多雨及霖休。常与秦山对，曾经汉主游。岂知千载后，万事水东流。
绳床茅屋下，独坐味闲安。苦行无童子，忘机避宰官。是非齐已久，夏腊比应难。更悟真如性，尘心稍自宽。
远过张正见，诗兴自依依。西府军城暮，南庭吏事稀。草檐宜日过，花圃任烟归。更料重关外，群僚候启扉。
且宽沈簿领，应赖酒如渑。春夜霜犹下，东城月未升。清言饶醉客，乱舞避寒灯。名字书仙籍，诸生病未能。
游飏下晴空，寻芳到菊丛。带声来蕊上，连影在香中。去住霑馀雾，高低顺过风。终惭异蝴蝶，不与梦魂通。
柳巷向陂斜，回阳噪乱鸦。农桑子云业，书籍蔡邕家。暮叶初翻砌，寒池转露沙。如何守儒行，寂寞过年华。
远过桃林塞，休年自昔闻。曲河随暮草，重阜接闲云。造父为周御，詹嘉守晋军。应多怀古思，落叶又纷纷。
百战无军食，孤城陷虏尘。为伤多易子，翻吊浅为臣。漫漫东流水，悠悠南陌人。空思前事往，向晓泪霑巾。
谢公为楚郡，坐客是瑶林。文府重门奥，儒源积浪深。壶觞邀薄醉，笙磬发高音。末至才仍短，难随白雪吟。
少年尝昧道，无事日悠悠。及至悟生死，寻僧已白头。云回庐瀑雨，树落给园秋。为我谢宗许，尘中难久留。
乡赋鹿鸣篇，君为贡士先。新经梦笔夜，才比弃𦈡年。海雨沾隋柳，江潮赴楚船。相看南去雁，离恨倍潸然。
相送临汉水，怆然望故关。江芜连梦泽，楚雪入商山。语我他年旧，看君此日还。因将自悲泪，一洒别离间。
万峰深积翠，路向此中难。欲暮多羇思，因高莫远看。卓家人寂寞，扬子业荒残。唯见岷山水，悠悠带月寒。
之官逢计吏，风土问如何。海口朝阳近，青州春气多。郊原鹏影到，楼阁蜃云和。损益关从事，期听劳者歌。
匹马宜春路，萧条背馆心。涧花寒夕雨，潭水黑朝林。野市鱼盐隘，江村竹苇深。子规何处发，青树满高岑。
照耀天山外，飞鸦几共过。微红拂秋汉，片白透长波。影促寒汀薄，光残古木多。金霞与云气，散漫复相和。
为郎日赋诗，小谢少年时。业继儒门后，心多道者期。晚回长乐殿，新出夜明祠。行乐西园暮，春风动柳丝。
此身知是妄，远远诣支公。何法住持后，能逃生死中。秋苔经古径，萚叶满疏丛。方便如开诱，南宗与北宗。
黄叶前朝寺，无僧寒殿开。池晴龟出暴，松暝鹤飞回。古井碑横草，阴廊画杂苔。禅宫亦销歇，尘世转堪哀。
淳风今变俗，末学误为文。幸免投湘浦，那辞近汝坟。山遮魏阙路，日隐洛阳云。谁念联翩翼，烟中独失群。
风驭南行远，长山与夜江。群祆离分野，五岳拜旌幢。石髓调金鼎，云浆实玉缸。㹞㹞吠声晓，洞府有仙厖。
秋来池馆清，夜闻宫漏声。迢遰玉山迥，泛滟银河倾。琴上松风至，窗里竹烟生。多君不家食，孰云事岩耕。
今日登高阁，三休忽自悲。因知筋力减，不及往年时。草树还如旧，山河亦在兹。龙钟兼老病，更有重来期。
草长花落树，羸病强寻春。无复少年意，空馀华发新。青原高见水，白社静逢人。寄谢南宫客，轩车不见亲。
年深宫院在，闲客自相逢。闭户临寒竹，无人有夜钟。降龙今已去，巢鹤竟何从。坐见繁星晓，凄凉识旧峰。
今朝蝉忽鸣，迁客若为情。便觉一年谢，能令万感生。微风方满树，落日稍沈城。为问同怀者，凄凉听几声。
北风凋白草，胡马日骎骎。夜后戍楼月，秋来边将心。铁衣霜露重，战马岁年深。自有卢龙塞，烟尘飞至今。
八月更漏长，愁人起常早。闭门寂无事，满院生秋草。昨宵西窗梦，梦入荆南道。远客归去来，在家贫亦好。
山县秋云暗，茅亭暮雨寒。自伤庭叶下，谁问客衣单。有兴时添酒，无聊懒整冠。近来乡国梦，夜夜到长安。
入夜思归切，笛声清更哀。愁人不愿听，自到枕前来。风起寒云断，夜深关月开。平明独惆怅，飞尽一庭梅。
结茅同楚客，卜筑汉江边。日落数归鸟，夜深闻扣舷。水痕侵岸柳，山翠借厨烟。调笑提筐妇，春来蚕几眠。
侧听宫官说，知君宠尚存。未能开笑颊，先欲换愁魂。宝镜窥妆影，红衫裛泪痕。昭阳今再入，宁敢恨长门。
曾共刘谘议，同时事道林。与君相掩泪，来客岂知心。堦雪凌春积，炉烟向暝深。依然旧童子，相送出花林。
湖入县西边，湖头胜事偏。绿竿初长笋，红颗未开莲。蔽日高高树，迎人小小船。清风长入坐，夏月似秋天。
草草还草草，湖东别离早。何处愁杀人，归鞍雪中道。出门迷辙迹，云水白浩浩。明日武陵西，相思鬓堪老。
女伴朝来说，知君欲弃捐。懒梳明镜下，羞到画堂前。有泪霑脂粉，无情理管弦。不知将巧笑，更遣向谁怜。
汉家青史上，计拙是和亲。社稷依明主，安危托妇人。岂能将玉貌，便拟静胡尘。地下千年骨，谁为辅佐臣。
坐到三更尽，归仍万里赊。雪声偏傍竹，寒梦不离家。晓角分残漏，孤灯落碎花。二年随骠骑，辛苦向天涯。
玷玉甘长弃，朱门喜再游。过因才后重，恩合死前酬。养骥须怜瘦，栽松莫厌秋。今朝两行泪，一半血和流。
招提精舍好，石壁向江开。山影水中尽，鸟声天上来。一灯传岁月，深院长莓苔。日暮双林磬，泠泠送客回。
剑门兵革后，万事尽堪悲。鸟鼠无巢穴，儿童话别离。山川同昔日，荆棘是今时。征战何年定，家家有画旗。
一团青翠色，云是子陵家。山带新晴雨，溪留闰月花。瓶开巾漉酒，地坼笋抽芽。彩缛承颜面，朝朝赋白华。
异乡三十口，亲老复家贫。无事乾坤内，虚为翰墨人。岁华南去后，愁梦北来频。惆怅江边柳，依依又欲春。
先皇歌舞地，今日未游巡。幽咽龙池水，凄凉御榻尘。随风秋树弃，对月老宫人。万事如桑海，悲来欲恸神。
辰州万里外，想得逐臣心。谪去刑名枉，人间痛惜深。误将瑕指玉，遂使谩消金。计日西归在，休为泽畔吟。
故国遗墟在，登临想旧游。一朝人事变，千载水空流。梦渚鸿声晚，荆门树色秋。片云凝不散，遥挂望乡愁。
何事陶彭泽，明时又挂冠。为耽泉石趣，不惮薜萝寒。轻雪笼纱帽，孤猿傍醮坛。悬悬老松下，金灶夜烧丹。
成器虽因匠，怀刚本自天。为怜持寸节，长拟静三边。未入英髦用，空存铁石坚。希君剖腹取，还解抱龙泉。
闻说征南没，那堪故吏闻。能持苏武节，不受马超勋。国破无家信，天秋有雁群。同荣不同辱，今日负将军。
武陵何处在，南指楚云阴。花萼连枝近，桃源去路深。啼莺徒寂寂，征马已骎骎。堤上千年柳，条条挂我心。
谁人不谴谪，君去独堪伤。长子家无弟，慈亲老在堂。惊魂随驿吏，冒暑向炎方。未到猿啼处，参差已断肠。
江柳断肠色，黄丝垂未齐。人看几重恨，鸟入一枝低。乡泪正堪落，与君又解携。相思万里道，春去夕阳西。
登高上山上，高处更堪愁。野菊他乡酒，芦花满眼秋。风烟连楚郡，兄弟客荆州。早晚朝天去，亲随定远侯。
平生金石友，沦落向辰州。已是二年客，那堪终日愁。尺书浑不寄，两鬓计应秋。今夜相思月，情人南海头。
忆昔千秋节，懽娱万国同。今来六亲远，此日一悲风。年少逢胡乱，时平似梦中。棃园几人在，应是涕无穷。
江湖思渺然，不离国门前。折苇鱼沈藻，攀藤鸟出烟。生衣宜水竹，小酒入诗篇。莫怪侵星坐，神清不欲眠。
莫话边庭事，心摧不欲闻。数年家陇地，舍弟殁胡军。每念支离苦，常嗟骨肉分。急难何日见，遥哭陇西云。
今来秋已暮，还恐未成归。梦里家仍远，愁中叶又飞。竹声风度急，灯影月来微。得见梁夫子，心源有所依。
九月龟城暮，愁人闭草堂。地卑多雨润，天暖少秋霜。纵欲倾新酒，其如忆故乡。不知更漏意，惟向客边长。
渚宫无限客，相见独相亲。长路皆同病，无言似一身。岁寒唯爱竹，憔悴不堪春。细与知音说，攻文恐悮人。
愁里惜春深，闻幽即共寻。贵看花柳色，图放别离心。客醉花能笑，诗成花伴吟。为君调绿绮，先奏凤归林。
弟兄书忽到，一夜喜兼愁。空馆复闻雨，贫家怯到秋。坐中孤烛暗，窗外数萤流。试以他乡事，明朝问子游。
君向长沙去，长沙仆旧谙。虽之桂岭北，终是阙庭南。山霭生朝雨，江烟作夕岚。松醪能醉客，慎勿滞湘潭。
送客身为客，思家怆别家。暂收双眼泪，遥想五陵花。路远征车迥，山回剑阁斜。长安君到日，春色未应赊。
故人能爱客，秉烛会吾曹。家为朋徒罄，心缘翰墨劳。夜寒销腊酒，霜冷重绨袍。醉卧西窗下，时闻雁响高。
弱质人皆弃，唯君手自栽。藟含霜后竹，香惹腊前梅。拟托凌云势，须凭接引材。清阴如可惜，黄鸟定飞来。
虽听采莲曲，讵识采莲心。漾檝爱花远，回船愁浪深。烟生极浦色，日落半江阴。同侣怜波静，看妆堕玉簪。
暂作宜阳客，深知太守贤。政移千里俗，人戴两重天。旧郭多新室，闲坡尽辟田。倘令黄霸在，今日耻同年。
江东万里外，别后几凄凄。峡路花应发，津亭柳正齐。酒倾迟日暮，川阔远天低。心系征帆上，随君到剡溪。
子陵栖遁处，堪系野人心。溪水浸山影，岚烟向竹阴。忘机看白日，留客醉瑶琴。爱此多诗兴，归来步步吟。
柱史今何适，西行咏陟冈。也知人惜别，终美雁成行。春雨桃花静，离尊竹叶香。到时丞相阁，应喜棣华芳。
乘夕棹归舟，缘源二转幽。月明看岭树，风静听溪流。岚气船间入，霜华衣上浮。猿声虽此夜，不是别家愁。
远客惊秋早，江天夜露新。满庭惟有月，空馆更何人。卜命知身贱，伤寒舞剑频。猿啼曾下泪，可是为忧贫。
岁暮天涯客，寒窗欲晓时。君恩空自感，乡思梦先知。重谊人愁别，惊栖鹊恋枝。不堪楼上角，南向海风吹。
独向东亭坐，三更待月开。萤光入竹去，水影过江来。露滴千家静，年流一叶催。龙钟万里客，正合故人哀。
二陵恭妇道，六寝盛皇情。礼逊生前贵，恩追殁后荣。幼王亲捧土，爱女复连茔。东望长如在，谁云向玉京。
后庭攀画柳，上陌咽清笳。命妇羞𬞟叶，都人插柰花。寿宫星月异，仙路往来赊。纵有迎仙术，终悲隔绛纱。
断续长门下，清泠逆旅秋。征夫应待信，寒女不胜愁。带月飞城上，因风散陌头。离居偏入听，况复送归舟。
晓发渔门戍，晴看担石湖。日衔高浪出，天入四空无。尺寸分洲岛，纤毫指舳舻。渺然从此去，谁念客帆孤。
紫殿俯千官，春松应合欢。御炉香焰暖，驰道玉声寒。乳燕翻珠缀，祥乌集露盘。宫花一万树，不敢举头看。
楚腊还无雪，江春又足风。马羸三迳外，人病四愁中。西塞波涛阔，南朝寺舍空。犹衔步兵酒，宿醉在除东。
岁积登朝恋，秋加陋巷贫。宿酲因夜歇，佳句得愁新。尽日凭幽几，何时上软轮。汉廷风宪在，应念匪躬人。
力取诚多难，天亡路亦穷。有心裁帐下，无面到江东。命厄留骓处，年销逐鹿中。汉家神器在，须废拔山功。
野棠花覆地，山馆夜来阴。马迹穿云去，鸡声出涧深。清风时偃草，久旱或为霖。试与惸嫠话，犹坚借寇心。
出门山未曙，风叶暗萧萧。月影临荒栅，泉声近废桥。岁经秋后役，程在洛中遥。寄谢金门侣，弓旌悮见招。
浪迹终年客，惊心此地春。风前独去马，泽畔耦耕人。老大交情重，悲凉外物亲。子云今在宅，应见柳条新。
卓绝明时第，孤贞贵后贫。郄诜为胄子，季札是乡人。笔下调金石，花开领搢绅。那堪归葬日，哭渡柳杨津。
玉立分尧绪，笄年下相门。早加于氏对，偏占馆陶恩。泪有潜成血，香无却返魂。共知何驸马，垂白抱天孙。
万事竟蹉跎，重泉恨若何。官临环卫小，身逐转蓬多。丽藻尝专席，闲情欲烂柯。春风宛陵路，丹旐在沧波。
水国芒种后，梅天风雨凉。露蚕开晚簇，江燕绕危樯。山趾北来固，潮头西去长。年年此登眺，人事几销亡。
君非三谏寤，礼许一身逃。自树终天戚，何裨事主劳。众鱼应饵骨，多士尽𫗦糟。有客椒浆奠，文衰不继骚。
云屋何年客，青山白日长。种花春扫雪，看箓夜焚香。上象壶中阔，平生醉里忙。幸承仙籍后，乞取大还方。
千门万户迷，伫立月华西。画戟晨光动，春松宿露低。主文亲玉扆，通籍入金闺。肯念从戎去，风沙事鼓鞞。
上陌行初尽，严城立未开。人疑早朝去，客是远方来。伏奏徒将命，周行自引才。可怜霄汉曙，鸳鹭正徘徊。
忽忝诸卿位，仍陪长者车。礼容皆若旧，名籍自凭虚。上路花偏早，空山云甚馀。却愁新咏发，酬和不相如。
仙客诚难访，吾人岂易同。独游应驻景，相顾且吟风。药畹琼枝秀，斋轩粉壁空。不题三五字，何以达壶公。
远爱东光县，平临若木津。一城见先日，百里早惊春。德礼邀才重，恩辉拜命新。几时裁尺素，沧海有枯鳞。
特建青油幕，量分紫禁师。自然知召子，不用问从谁。文武轻车少，腥膻左衽衰。北风如有寄，画取受降时。
台鼎尝虚位，夔龙莫致尧。德音冥秘府，风韵散清朝。天上文星落，林端玉树凋。有吴君子墓，返葬故山遥。
日爱南山好，时逢夏景残。白云兼似雪，清昼乍生寒。九陌峰如坠，千门翠可团。欲知形胜尽，都在紫宸看。
寒光凝雪彩，限直居粉闱。恍疑白云上，乍觉金印非。树色霭虚空，琴声谐素徽。明晨阻通籍，独卧挂朝衣。
夙心旷何许，日暮依林薄。流水不待人，孤云时映鹤。蒙蒙千万花，曷为神仙药。不遇烂柯叟，报非旧城郭。
丈夫得宝剑，束发曾书绅。嗟吁一朝遇，愿言千载邻。心许留家树，辞直断佞臣。焉能为绕指，拂拭试时人。
万事非京国，千山拥丽谯。佩刀看日晒，赐马傍江调。言语多重译，壶觞每独谣。沿流如著翅，不敢问归桡。
雨霜地如雪，松桂青参差。鹤警晨光上，步出南轩时。所遇各有适，我怀亦自怡。愿言缄素封，昨夜梦琼枝。
重轩深似谷，列柏镇含烟。境绝苍蝇到，风生白雪前。弹冠惊迹近，专席感恩偏。霄汉朝来下，油幢路几千。
何事到容州，临池照白头。兴随年已往，愁与水长流。僶俯思逋客，辛勤悔饭牛。诗人亦何意，树草欲忘忧。
夕霁凉飙至，翛然心赏谐。清光松上月，虚白郡中斋。置酒平生在，开衿愿见乖。殷勤寄双鲤，梦想入君怀。
今朝天景清，秋入晋阳城。露叶离披处，风蝉三数声。那言苦行役，值此远徂征。莫话心中事，相看气不平。
朱弦韵正调，清夜似闻韶。山馆月犹在，松枝雪未消。城笳三奏晓，别鹤一声遥。明日思君处，春泉翻寂寥。
山断塞初平，人言古战庭。泉冰声更咽，阴火焰偏青。月落云沙黑，风回草木腥。不知秦与汉，徒欲吊英灵。
华馆迟嘉宾，逢迎淑景新。锦筵开绛帐，玉佩下朱轮。曲里三仙会，风前百啭春。欲知忘味处，共仰在齐人。
烽烟犹未尽，年鬓暗相催。轻敌心空在，弯弓手不开。马依秋草病，柳傍故营摧。唯有酬恩客，时听说剑来。
萧郎自小贤，爱客不言钱。有酒轻寒夜，无愁倚少年。闲寻织锦字，醉上看花船。好是关身事，从人道性偏。
白发放橐鞬，梁王爱旧全。竹篱江畔宅，梅雨病中天。时奉登楼䜩，闲修上水船。邑人兴谤易，莫遣鹤支钱。
回望湓城远，西风吹荻花。暮潮江势阔，秋雨雁行斜。多醉浑无梦，频愁欲到家。渐惊云树转，数点是晨鸦。
红叶江邨夕，孤烟草舍贫。水清鱼识钓，林静犬随人。采掇山无主，扶持药有神。客来唯劝酒，蝴蝶是前身。
吴蜀何年别，相逢汉水头。望乡心共醉，握手泪先流。宿雾千山晓，春霖一夜愁。离情方浩荡，莫说去刀州。
江邨风雪霁，晓望忽惊春。畊地人来早，营巢鹊语频。带花移树小，插槿作篱新。何事胜无事，穷通任此身。
坐惜年光变，辽阳信未通。燕迷新画屋，春识旧花丛。梦绕天山外，愁翻锦字中。昨来谁是伴，鹦鹉在帘栊。
几年沧海别，相见竟多违。鬓发缘愁白，音书为懒稀。新诗徒有赠，故国未同归。人事那堪问，无言是与非。
束简下高阁，买符驱短辕。故人惜分袂，结念醉芳樽。切切别思缠，萧萧征骑烦。临归无限意，相视却忘言。
圣代为迁客，虚皇作近臣。法尊称大洞，学浅忝初真。鸾凤文章丽，烟霞翰墨新。羡君寻句曲，白鹄是三神。
谪宦闻尝赋，游仙便作诗。白银双阙恋，青竹一龙骑。先入茅君洞，旋过葛稚陂。无然列御寇，五日有还期。
试向疏林望，方知节候殊。乱声千叶下，寒影一巢孤。不蔽秋天雁，惊飞夜月乌。霜风与春日，几度遣荣枯。
达人心自适，旅舍当闲居。不出来时径，重看读了书。晚山岚色近，斜日树阴疏。尽是忘言客，听君诵子虚。
寒尽鸿先去，江回客未归。早知名是幻，不敢绣为衣。雾积川原暗，山多郡县稀。今朝下湘岸，更逐鹧鸪飞。
江南寒食早，二月杜鹃鸣。日暖山初绿，春寒雨欲晴。浴蚕当社日，改火待清明。更喜瓜田好，令人忆邵平。
塔庙出招提，登临碧海西。不知人意远，渐觉鸟飞低。稍与云霞近，如将日月齐。迁乔未得意，徒欲蹑云梯。
野人膺辟命，溪上掩柴扉。黄卷犹将去，青山岂更归。马留苔藓迹，人脱薜萝衣。他日相思处，天边望少微。
日影化为虹，弯弯出浦东。一条微雨后，五色片云中。轮势随天度，桥形跨海通。还将饮水处，持送使车雄。
晚望秋高夜，微明欲曙河。桥成鹊已去，机罢女应过。月上殊开练，云行类动波。寻源不可到，耿耿复如何。
谢公遗咏处，池水夹通津。古往人何在，年来草自春。色宜波际绿，香爱雨中新。今日青青意，空悲行路人。
道为诗书重，名因赋颂雄。礼闱曾擢桂，宪府既乘骢。流水生涯尽，浮云世事空。唯馀旧台柏，萧瑟九原中。
国以重明受，天从谅暗移。诸侯方北面，白日忽西驰。龙影当泉落，鸿名向庙垂。永言青史上，还见戴无为。
早春见花枝，朝朝恨发迟。直看花落尽，却意未开时。以此方人世，弥令感盛衰。始知山简遶，频向习家池。
阳关多古调，无奈醉中闻。归梦吴山远，离情楚水分。孤舟经暮雨，征路入秋云。后夜同明月，山窗定忆君。
陋巷无车辙，烟萝总是春。贾生独未达，原宪竟忘贫。草座留山月，荷衣远洛尘。最怜知己在，林下访闲人。
仙仗肃朝官，承平圣主欢。月沈宫漏静，雨湿禁花寒。丹荔来金阙，朱樱贡玉盘。六龙扶御日，只许近臣看。
山晓旅人去，天高秋气悲。明河川上没，芳草露中衰。此别又千里，少年能几时。心知剡溪路，聊且寄前期。
旅馆谁相问，寒灯独可亲。一年将尽夜，万里未归人。寥落悲前事，支离笑此身。愁颜与衰鬓，明日又逢春。
出门逢故友，衣服满尘埃。岁月不可问，山川何处来。绮城容弊宅，散职寄灵台。自此留君醉，相欢得几回。
天秋月又满，城阙夜千重。还作江南会，翻疑梦里逢。风枝惊暗鹊，露草覆寒蛩。羁旅长堪醉，相留畏晓钟。
万里杨柳色，出关送故人。轻烟拂流水，落日照行尘。积梦江湖阔，忆家兄弟贫。裴回灞亭上，不语自伤春。
年年五湖上，厌见五湖春。长醉非关酒，多愁不为贫。山川迷道路，伊洛困风尘。今日扁舟别，俱为沧海人。
将归汾水上，远省锦城来。已泛西江尽，仍随北雁回。暮云征马速，晓月故关开。渐向庭闱近，留君醉一杯。
扰扰倦行役，相逢陈蔡间。如何百年内，不见一人闲。对酒惜馀景，问程愁乱山。秋风万里道，又出穆陵关。
萧条心境外，兀坐独参禅。萝月明盘石，松风落润泉。性空长入定，心悟自通玄。去住浑无迹，青山谢世缘。
王者应无敌，天兵动远征。建牙连朔漠，飞骑入胡城。夜月边城影，秋风陇水声。陈琳能草檄，含笑出长平。
步入招提路，因之访道林。石龛苔藓积，香径白云深。双树含秋色，孤峰起夕阴。屧廊行欲遍，回首一长吟。
暖日菜心稠，晴烟麦穗抽。客心双去翼，归梦一扁舟。废塔巢双鹤，长波漾白鸥。关山明月到，怆恻十年游。
历历愁心乱，迢迢独夜长。春帆江上雨，晓镜鬓边霜。啼鸟云山静，落花溪水香。家人亦念我，与汝黯相忘。
一谪长沙地，三年叹逐臣。上书忧汉室，作赋吊灵均。旧宅秋荒草，西风客荐𬞟。凄凉回首处，不见洛阳人。
岁晚斋居寂，情人动我思。每因一尊酒，重和百篇诗。月冷猿啼惨，天高雁去迟。夜郎流落久，何日是归期。
白发金陵客，怀归不暂留。交情分两地，行色载孤舟。黄叶蝉吟晚，沧江雁送秋。何年重会此，诗酒复追游。
独钓春江上，春江引趣长。断烟栖草碧，流水带花香。心事同沙鸟，浮生寄野航。荷衣尘不染，何用濯沧浪。
岩云掩竹扉，去鸟带馀晖。地僻生涯薄，山深俗事稀。养花分宿雨，翦叶补秋衣。野渡逢渔子，同舟荡月归。
濯濯长亭柳，阴连灞水流。雨搓金缕细，烟袅翠丝柔。送客添新恨，听莺忆旧游。赠行多折取，那得到深秋。
白发照乌纱，逢人只自嗟。官闲如致仕，客久似无家。夜雨孤灯梦，春风几度花。故园归有日，诗酒老生涯。
山行分曙色，一路见人稀。野鸟啼还歇，林花堕不飞。云迷栖鹤寺，水涩钓鱼矶。回首天将暝，逢僧话未归。
远访山中客，分泉谩煮茶。相携林下坐，共惜鬓边华。归路逢残雨，沿溪见落花。候门童子问，游乐到谁家。
门掩青山卧，莓苔积雨深。病多知药性，客久见人心。众鸟趋林健，孤蝉抱叶吟。沧洲诗社散，无梦盍朋簪。
月明溪水上，谁识步虚声。夜静金波冷，风微玉练平。自知尘梦远，一洗道心清。更弄瑶笙罢，秋空鹤又鸣。
补衲随缘住，难违尘外踪。木杯能渡水，铁钵肯降龙。到处栖云榻，何年卧雪峰。知师归日近，应偃旧房松。
同到长真寺，青山四面同。鸟啼花竹暗，人散户庭空。蒲润千年雨，松门午夜风。旧游悲往日，回首各西东。
山气碧氤氲，深林带夕曛。人归孤嶂晚，犬吠隔溪云。杉竹何年种，烟尘此地分。桃源宁异此，犹恐世间闻。
兰若倚西冈，年深松桂长。似闻葛洪井，还近赞公房。挂衲云林静，翻经石榻凉。下方一回首，烟露日苍苍。
野桥秋水落，江阁暝烟微。白日又欲午，高人犹未归。青林依古塔，虚馆静柴扉。坐久思题字，翻怜柿叶稀。
共有春山兴，幽寻此日同。谈诗访灵彻，入社愧陶公。竹暗闭房雨，茶香别院风。谁知尘境外，路与白云通。
古井庇幽亭，涓涓一窦明。仙源通海水，灵液孕山精。久旱宁同涸，长年秪自清。欲彰贞白操，酌献使君行。
仗剑万里去，孤城辽海东。旌旗愁落日，鼓角壮悲风。野迥边尘息，烽消戍垒空。辕门正休暇，投策拜元戎。
百年浑是客，白发总盈颠。佛国三秋别，云台五色连。朝盘香积饭，夜瓮落花泉。遥忆谈玄地，月高人未眠。
禅心如落叶，不逐晓风颠。猊坐翻萧瑟，皋比喜接连。芙蓉开紫雾，湘玉映清泉。白昼谈经罢，闲从石上眠。
德士名难避，风流学济颠。礼罗加璧至，荐鹗与云连。尘世休飞锡，松林且枕泉。近闻离讲席，听雨半山眠。
白发怀闽峤，丹心恋蓟门。官闲胜道院，宅远类荒村。二月霜花薄，群山雨气昏。东菑春事及，好向野人论。
何言访衰疾，旌斾重淹留。谢礼诚难荅，裁诗岂易酬。江清寒照动，山迥野云秋。一醉龙沙上，终欢胜旧游。
奏书归阙下，祖帐出湘东。满座他乡别，何年此会同。藉芳怜岸草，闻笛怨江风。且莫乘流去，心期在醉中。
楚人方苦热，柱史独闻蝉。晴日暮江上，惊风一叶前。荡摇清管杂，幽咽野风传。旅舍闻君听，无由更昼眠。
高会吹台中，新年月桂空。貂蝉临野水，旌斾引春风。细草萦斜岸，纤条出故丛。微文复看猎，宁与解神同。
受辞分路远，会府见君稀。雨雪经年去，轩车此日归。暮春愁见别，久客顺相依。寂寞伊川上，杨花空自飞。
举袂掩离弦，枉君愁思篇。忽惊池上鹭，下咽陇头泉。对牖墙阴满，临扉日影圆。赖闻黄太守，章句此中传。
移家住汉阴，不复问华簪。贳酒宜城近，烧田梦泽深。暮山逢鸟入，寒水见鱼沈。与物皆无累，终年惬本心。
昔人从逝水，有客吊秋风。何意千年隔，论心一日同。楚亭方作乱，汉律正酬功。倏忽桑田变，谗言亦已空。
大江横万里，古渡渺千秋。浩浩波声险，苍苍天色愁。三方归汉鼎，一水限吴州。霸国今何在，清泉长自流。
安亲非避地，羁旅十馀年。道长时流许，家贫故旧怜。相逢今岁暮，远别一方偏。去住俱难说，江湖正渺然。
自忆专房宠，曾居第一流。移恩向他处，暂妒不容收。夜静管弦绝，月明宫殿秋。空将旧时意，长望凤皇楼。
衰鬓辞馀秩，秋风入故园。结茅成暖室，汲井及清源。邻里桑麻接，儿童笑语喧。终朝非役役，聊寄远人言。
与道共浮沈，人间岁月深。是非园吏梦，忧喜塞翁心。细草谁开径，芳条自结阴。由来居物外，无事可抽簪。
十方俱是梦，一念偶寻山。望刹经巴寺，持瓶向蜀关。乱猿心本定，流水性长闲。世俗多离别，王城几日还。
律仪通外学，诗思入禅关。烟景随缘到，风姿与道闲。贯花留静室，咒水度空山。谁识浮云意，悠悠天地间。
相传五部学，更有一人成。此日灵山去，何方半座迎。麻衣逢雪暖，草履蹑云轻。若见中林石，应知第四生。
今夜初听雨，江南杜若青。功名何卤莽，兄弟总雕零。梦远愁蝴蝶，情深愧鹡鸰。抚孤终日意，身世尚流萍。
兵尘犹澒洞，僧舍亦征求。师向江南去，予方毂下留。风霜两足白，宇宙一身浮。归及梅花发，题诗寄陇头。
江干望不极，楼阁影缤纷。水气多为雨，人烟远是云。予生何濩落，客路转辛勤。杨柳牵愁思，和春上翠裙。
潇洒绝尘喧，清溪流遶门。水声鸣石濑，萝影到林轩。地静留眠鹿，庭虚下饮猿。春花正夹岸，何必问桃源。
黄昏投古寺，深院一灯明。水砌长杉列，风廊败叶鸣。山云留别偈，王事速归程。迢遰罗源路，轻舆候晓行。
一宿西峰寺，尘烦暂觉清。远林生夕籁，高阁起钟声。山寂僧初定，廊深火自明。虽云殊出处，聊与说无生。
偶入横山寺，湖山景最幽。露涵松翠湿，风涌浪花浮。老衲供茶碗，斜阳送客舟。自缘归思促，不得更迟留。
风软扁舟稳，行依绿水堤。孤尊秋露滑，短櫂晚烟迷。夜静月初上，江空天更低。飘飘信流去，悮过子猷溪。
马疲盘道峻，投宿入招提。雨急山溪涨，云迷岭树低。凉风来殿角，赤日下天西。偃腹虚檐外，林空鸟恣啼。
天涯芳草遍，江路又逢春。海月留人醉，山花笑客贫。离杯倾祖帐，征骑逐行尘。回首风流地，登临少一人。
野居何处是，轩外一横塘。座纳薰风细，帘垂白日长。面山如对画，临水坐流觞。更爱闲花木，欣欣得向阳。
泊雁鸣深渚，收霞落晚川。柝随风敛阵，楼映月低弦。漠漠汀帆转，幽幽岸火然。壑危通细路，沟曲绕平田。
寒尽鸿先至，春回客未归。蚤知名是病，不敢绣为衣。雾积川原暗，山多郡县稀。明朝下湘岸，更逐鹧鸪飞。
云雨一萧散，悠悠关复河。俱从泛舟役，近隔洞庭波。楚水去不尽，秋风今又过。无因得相见，却恨寄书多。
地尽江南戍，山分桂北林。火云三月合，石路九疑深。暗谷随风过，危桥共鸟寻。羁魂愁似绝，不复待猿吟。
巴山不可上，徒驭亦裴回。旧栈歌难度，朝云湿未开。瀑泉飞雪雨，惊兽走风雷。此去无停候，征人几日回。
万人曾战死，几处见休兵。井邑初安堵，儿童未长成。凉风吹古木，野火入残营。牢落千馀里，山空水复清。
独立荒亭上，萧萧对晚风。天高吴塞阔，日落楚山空。猿叫三声断，江流一水通。前程千万里，一夕宿巴东。
相邀寒影晚，惜别故山空。邻里疏林在，池塘野水通。十年难遇后，一醉几人同。复此悲行子，萧萧逐转蓬。
朝沐敞南闱，盘跚待日晞。持梳发更落，览镜意多违。吾友见尝少，春风去不归。登高取一醉，犹可及芳菲。
春风归戚里，晓日上花枝。清管新莺发，重门细柳垂。经过千骑客，调笑五陵儿。何事灵台客，狂歌自不知。
留欢方继烛，此会岂他人。乡里游从旧，儿童内外亲。夜深愁不醉，老去别何频。莫折园中柳，相看惜暮春。
泷路下丹徼，邮童挥画桡。山回千骑隐，云断两乡遥。渔沪拥寒溜，畬田落远烧。维舟更相忆，惆怅坐空宵。
衰客惭墨绶，素舸逐秋风。云雨恩难报，江湖意已终。县当仙洞口，路出故园东。唯有新离恨，长留梦寐中。
车马去迟迟，离言未尽时。看花一醉别，会面几年期。樵路高山馆，渔洲楚帝祠。南登回首处，犹得望京师。
谬官辞获免，滥狱会平反。远与故人别，龙钟望所言。阴天寒不雨，古木夜多猿。老病北归去，馀年学灌园。
行旅悲摇落，风波厌别离。客程秋草远，心事故人知。暮鸟翻江岸，征徒起路岐。自应无定所，还似欲相随。
府中相见少，江上独行遥。会日起离恨，新年别旧僚。春云犹伴雪，寒渚未通潮。回首群山暝，思君转寂寥。
岁除日又暮，山险路仍新。驱传迷深谷，瞻星记北辰。古亭聊假寐，中夜忽逢人。相问皆呜咽，伤心不待春。
潮水忽复过，云帆俨欲飞。故园双阙下，左宦十年归。晚景照华发，凉风吹绣衣。淹留更一醉，老去莫相违。
知音不可遇，才子向天涯。远水下山急，孤舟上路赊。乱云收暮雨，杂树落疏花。到日应文会，风流胜阮家。
南行无俗侣，秋雁与寒云。野趣自多惬，名香日总闻。吴山中路断，浙水半江分。此地登临惯，含情一送君。
身为百里长，家宠五诸侯。含笑听猿狖，摇鞭望斗牛。梅花堪比雪，芳草不知秋。别后南风起，相思梦岭头。
乡人去欲尽，北雁又南飞。京洛风尘久，江湖音信稀。旧山知独往，一醉莫相违。未得辞羁旅，无劳问是非。
遥夜独不寐，寂寥蓬户中。河明五陵上，月满九门东。旧知亲友散，故园江海空。怀归正南望，此夕起秋风。
钟鼓喧离日，车徒促夜装。晓厨新变火，轻柳暗翻霜。传镜看华发，持杯话故乡。每嫌儿女泪，今日自霑裳。
君去方为宰，干戈尚未销。邑中残老小，乱后少官僚。廨宇经兵火，公田没海潮。到时应变俗，新政满馀姚。
征役各异路，烟波同旅愁。轻桡上桂水，大艑下扬州。何处成后会，今朝分旧游。离心比杨柳，萧飒不胜秋。
拟归云壑去，聊寄宦名中。俸禄资生事，文章实国风。听潮回楚浪，看月照隋宫。傥有登楼望，还应伴庾公。
不与名利隔，且为江汉游。吴山本佳丽，谢客旧淹留。狭道通陵口，贫家住蒋州。思归复怨别，寥落讵关秋。
巴江秋欲尽，远别更凄然。月照高唐峡，人随贾客船。积云藏崄路，流水促行年。不料相逢日，空悲尊酒前。
九门思谏议，万里采风谣。关外逢秋月，天涯过晚潮。雁来云杳杳，木落浦萧萧。空怨他乡别，回舟暮寂寥。
为文通绝境，从宦及良辰。洛下知名早，腰边结绶新。且倾浮菊酒，聊拂染衣尘。独恨沧波侣，秋来别故人。
邦君采菊地，近接旅人居。一命招衰疾，清光照里闾。去官惭比谢，下榻贵同徐。莫怪沙边倒，偏霑杯酌馀。
无言堪自喩，偶坐更相悲。木落惊年长，门闲惜草衰。买山犹未得，谏猎又非时。设被浮名系，归休渐欲迟。
萍翻蓬自卷，不共本心期。复入重城里，频看百草滋。水流归思远，花发长年悲。尽日春风起，无人见此时。
湘流分曲浦，缭绕古城东。岸转千家合，林开一镜空。人生无事少，心赏几回同。且复忘羁束，悠悠落照中。
回环路不尽，历览意弥新。古木畬田火，澄江荡桨人。缓歌寻极浦，一醉送残春。莫恨长沙远，他年忆此辰。
何时别故乡，归去佩铜章。亲族移家尽，闾阎百战场。背关馀古木，近塞足风霜。遗老应相贺，知君不下堂。
轩车出东阁，都邑遶南河。马首先春至，人心比岁和。省风传隐恤，持法去烦苛。却想埋轮者，论功此日多。
祖帐临鲛室，黎人拥鹢舟。坐蓝高士去，继组鄙夫留。白日落寒水，青枫遶曲洲。相看作离别，一倍不禁愁。
门前水流咽，城下乱山多。非是还家路，宁知枉骑过。风烟复欲隔，悲笑屡相和。不学陶公醉，无因奈别何。
行役留三楚，思归又一春。自疑冠下发，聊此镜中人。机息知名误，形衰恨道贫。空将旧泉石，长与梦相亲。
春山多胜事，赏玩夜忘归。掬水月在手，弄花香满衣。兴来无远近，欲去惜芳菲。南望鸣钟处，楼台深翠微。
山暝飞群鸟，川长泛四邻。烟归河畔草，月照渡头人。朋友怀东道，乡关恋北辰。去留无所适，岐路独迷津。
地际朝阳满，天边宿雾收。风兼残雪起，河带断冰流。北阙驰心极，南图尚旅游。登临思不已，何处得销愁。
隐几读黄老，闲居耳目清。僻居人事少，多病道心生。雨洗山林湿，鸦鸣池馆晴。晚来因废卷，行药至西城。
看尔动行櫂，未收离别筵。千帆忽见及，乱却故人船。纷泊雁群起，逶迤沙溆连。长亭十里外，应是少人烟。
苍茫日初宴，遥野云初收。残雨北山里，夕阳东渡头。舟依渔溓合，水入田家流。何意君迷驾，山林应有秋。
驯狎经时久，䙰褷短翮存。不随淮海变，空愧稻粱恩。独立秋天静，单栖夕露繁。欲飞还敛翼，讵敢望乘轩。
使臣方拥传，王事远辞家。震泽逢残雨，新丰过落花。水萍千叶散，风柳万条斜。何处看离恨，春江无限沙。
古渡大江滨，西南距要津。自当舟檝路，应济往来人。翻浪惊飞鸟，回风起绿𬞟。君看波上客，岁晚独垂纶。
落日映危樯，归僧向岳阳。注瓶寒浪静，读律夜船香。苦雾沈山影，阴霾发海光。群生一何负，多病礼医王。
好勇知名早，争雄上将间。战多春入塞，猎惯夜登山。阵合龙蛇动，军移草木闲。今来部曲尽，白首过萧关。
相悲得成长，同是外家恩。旧业废三亩，弱年成一门。城开山日早，吏散渚禽喧。东阁谬容止，予心君冀言。
传诏收方贡，登车著赐衣。榷商蛮客富，税地芋田肥。云白风雷歇，林清洞穴稀。炎凉君莫问，见即在忘归。
楚乡云水内，春日众山开。淮浪参差起，江帆次第来。独归初失桂，共醉忽停杯。汉诏年年有，何愁掩上才。
愁与醉相和，昏昏竟若何。感年怀阙久，失意梦乡多。雨里行青草，山前望白波。江楼覆棋好，谁引仲宣过。
褒谷通岷岭，青冥此路深。晚程椒瘴热，野饭荔枝阴。古郡三刀夜，春桥万里心。唯应对杨柳，暂醉卓家琴。
南想宣城郡，清江野戍闲。艨艟高映浦，睥睨曲随山。名寄图书内，威生将吏间。春行板桥暮，应伴庾公还。
霄汉正联飞，江湖又独归。暂欢同赐被，不待易朝衣。山雨迎军晚，芦风候火微。还当宴铃阁，谢守亦光辉。
二职亚陶公，归程与梦同。柳垂平泽雨，鱼跃大河风。混迹威长在，孤清志自雄。应嗤向隅者，空寄路尘中。
玉貌承严训，金声称上才。列筵青草偃，骤马绿杨开。潘县花添发，梅家鹤暂来。谁知望恩者，空逐路人回。
恭闻林下别，未至亦霑裳。荻岸雨声尽，江天虹影长。佩韦宗懒慢，偷橘爱芳香。遥想从公后，称荣在上堂。
组绶掩衰颜，辉光里第间。晚凉经灞水，清昼入商山。行境逢花发，弹琴见鹤还。唯应理农后，乡老贺君闲。
素舸载陶公，南随万里风。梅花成雪岭，橘树当家僮。祠掩荒山下，田开野荻中。岁终书善绩，应与古碑同。
玉勒侍行襜，郄超未有髯。守儒轻猎骑，承诲访沈潜。云势将峰杂，江声与屿兼。还当见王粲，应念二毛添。
玉人垂玉鞭，百骑带櫜鞬。从赏野邮静，献新秋果鲜。塞屯丰雨雪，虏帐失山川。遥想称觞后，唯当共被眠。
垂杨真可怜，地胜觉春偏。一穗雨声里，千条池色前。露繁光的皪，日丽影团圆。若到隋堤望，应逢花满船。
东门雪覆尘，出送陕城人。粉郭朝喧市，朱桥夜掩津。上寮应重学，小吏已甘贫。谢朓曾为掾，希君一比邻。
粲粲美仍都，清闲一贵儒。定交分玉剑，发咏写冰壶。风景随台位，河山入障图。上堂多庆乐，肯念谷中愚。
千山冰雪晴，山静锦花明。群鹤栖莲府，诸戎拜柳营。浪依巴字息，风入蜀关清。岂念在贫巷，竹林鸣鸟声。
晓日照楼船，三军拜峡前。白云随浪散，青壁与城连。万岭岷峨雪，千家橘柚川。还知楚河内，天子许经年。
巴字天边水，秦人去是归。栈长山雨响，溪乱火田稀。俗富行应乐，官雄禄岂微。魏舒终有泪，还识宁家衣。
炎天故绛路，千里麦花香。董泽雷声发，汾桥水气凉。府趋随宓贱，野宴接王祥。送客今何幸，经宵醉玉堂。
黄叶落不尽，苍苔随雨生。当轩置尊酒，送客归江城。竹里闻机杼，舟中见弟兄。岳阳贤太守，应为改乡名。
出身因强学，不以外家荣。年少无遗事，官闲有政声。晓山临野渡，落日照军营。共赏高堂下，连行弟与兄。
临杯忽泫然，非是恶离弦。尘陌望松雪，我衰君少年。幽僧曝山果，寒鹿守冰泉。感物如有待，况依回也贤。
相识少相知，与君俱已衰。笙镛新宅第，岐路古山陂。学道功难就，为儒事本迟。惟当与渔者，终老遂其私。
江平芦荻齐，五两贴樯低。遶郭覆晴雪，满船闻曙鸡。鳣鲂宜入贡，橘柚亦成蹊。还似海沂日，风清无鼓鼙。
云起山城暮，沈沈江上天。风吹建业雨，浪入广陵船。久是吴门客，尝闻谢守贤。终悲去国远，泪尽竹林前。
佳人比香草，君子即芳兰。宝器金罍重，清音玉珮寒。贡文齐受宠，献礼两承欢。鞍马幷汾地，争迎陆与潘。
苍苍枫树林，草合废宫深。越水风浪起，吴王歌管沈。燕归巢已尽，鹤语冢难寻。旅泊彼何夜，希君抽玉琴。
昏昏醉老夫，灌顶遇醍醐。嫔御呈心镜，君王赐髻珠。降魔须战否，问疾敢行无。深契何相秘，儒宗本不殊。
含情脱佩刀，持以佐贤豪。是月霜霰下，伊人行役劳。事将名共易，文与行空高。去矣奉戎律，悲君为我曹。
高楼吹玉箫，车马上河桥。岐路自奔隘，壶觞终寂寥。芳兰生贵里，片玉立清朝。今日台庭望，心遥非地遥。
素壁画飞泉，从云落树颠。练垂疑叶响，云幷觉枝偏。利物得双剑，为儒当一贤。应思洒尘陌，调膳亦芳鲜。
病老正相仍，忽逢张道陵。羽衣风淅淅，仙貌玉棱棱。叱我问中寿，教人祈上升。楼居五云里，几与武皇登。
四户八窗明，玲珑逼上清。外栏黄鹄下，中柱紫芝生。每带云霞色，时闻箫管声。望君兼有月，幢盖俨层城。
衔杯吹急管，满眼起风砂。大漠山沈雪，长城草发花。策行须耻战，虏在莫言家。余亦祈勋者，如何别左车。
暖景登桥望，分明春色来。离心自惆怅，车马亦裴回。远雪和霜积，高花占日开。从官竟何事，忧患已相催。
孤贱易磋砣，其如酷似何。衰荣同族少，生长外家多。别国桑楡在，沾衣血泪和。应怜失行雁，霜霰寄烟波。
爱尔似龙媒，翩翩千里回。书从外氏学，竹自晋时栽。拥棹逢鸥舞，凭阑见雨来。上堂多庆乐，不醉莫停杯。
雷响风仍急，人归鸟亦还。乱云方至水，骤雨已喧山。田鼠依林上，池鱼戏草间。因兹屏埃雾，一咏一开颜。
洛浦想江津，悲懽共此辰。采花湖岸菊，望国旧楼人。雁别声偏苦，松寒色转新。传书问渔叟，借寇尔何因。
飞轩不驻轮，感激汉儒臣。气慑千夫勇，恩传万里春。古原收野燎，寒笛怨空邻。书此达良友，五陵风雨频。
清秋来几时，宋玉已先知。旷朗霞映竹，澄明山满池。葺桥双鹤赴，收果众猿随。韶乐方今奏，云林徒蔽亏。
萧条良夜永，秋草对衰颜。露下鸟初定，月明人自闲。独悲无旧业，共喜出时艰。为问功成后，同游何处山。
清源君子居，左右尽图书。三迳春自足，一飘欢有馀。庭莎成野席，阑药是家蔬。幽显岂殊迹，昔贤徒病诸。
经过里巷春，同是谢家邻。愿我觉衰早，荷君留醉频。松高犹覆草，鹤起暂萦尘。始悟达人志，患名非患贫。
联飞独不前，迥落海南天。贾傅竟行矣，邵公唯泫然。瘴开山更远，路极水无边。沈劣本多感，况闻原上篇。
清秋多暇日，况乃是夫君。习静通仙事，书空阅篆文。剑飞终上汉，鹤梦不离云。无限烟霄路，何嗟迹未分。
攀龙与泣麟，哀乐不同尘。九陌霄汉侣，一灯冥漠人。舟沈惊海阔，兰折怨霜频。已矣复何见，故山应更春。
祥光若可求，闺女夜登楼。月露浩方下，河云凝不流。铅华潜警曙，机杼暗传秋。回想敛馀眷，人天俱是愁。
凉风吹玉露，河汉有幽期。星彩光仍隐，云容掩复离。良宵惊曙早，闰岁怨秋迟。何事金闺子，空传得网丝。
不敢苦相留，明知不自由。嚬眉乍欲语，敛笑又低头。舞态兼些醉，歌声似带羞。今朝总见也，只不解人愁。
提剑风雷动，垂衣日月明。禁花呈瑞色，国老见星精。发棹鱼先跃，窥巢鸟不惊。山呼一万岁，直入九重城。
天香五凤彩，御马六龙文。雨露清驰道，风雷翊上军。高旍花外转，行漏乐前闻。时见金鞭举，空中指瑞云。
妙算干戈止，神谋宇宙清。两堦文物盛，七德武功成。校猎长杨苑，屯军细柳营。归来献明主，歌舞溢春城。
天乐下天中，云輧俨在空。铅黄艳河汉，笑语合笙镛。已见长随凤，仍闻不避熊。君王亲试舞，阊阖静无风。
元瑜思旧幕，几夜梦旌旃。暑退蒹葭雨，秋生鼓角天。月明三峡路，浪里九江船。囗囗囗囗囗，囗囗囗囗囗。
叶下山边路，行人见自悲。夜寒逢雪处，日暖到村时。语少心常苦，愁深醉自迟。囗囗囗囗囗，羡有幕中期。
延步爱清晨，空山日照春。蜜房那有主，石室自无邻。泉急鱼依藻，花繁鸟近人。谁言失徒侣，唯与老相亲。
步月访诸邻，蓬居宿近臣。乌裘先醉客，清镜早朝人。坏壁烟垂网，香街火照尘。悲荣俱是分，吾亦乐吾贫。
春风生百药，几处术苗香。人远花空落，溪深日复长。病多知药性，老近忆仙方。清节何由见，三山桂自芳。
河汉净无云，鸿声此夜闻。素心难比石，苍鬓欲如君。露槿月中落，风萤池上分。何言千载友，同迹不同群。
瘴海寄双鱼，中宵达我居。两行灯下泪，一纸岭南书。地说炎蒸极，人称老病馀。殷勤报贾傅，莫共酒杯疏。
长安三月春，难别复难亲。不识冶游伴，多逢憔悴人。渐知欢澹薄，转觉老殷勤。去矣尽如此，此辞悲未陈。
壮志随年尽，谋身意未安。风尘交契阔，老大别离难。腊近晴多暖，春迟夜却寒。谁堪少兄弟，三十又无官。
终夜寝衣冷，开门思曙光。空堦一藂叶，华室四邻霜。望阙觉天迥，忆山愁路荒。途中一留滞，双鬓飒然苍。
清冬和暖天，老钝昼多眠。日爱闾巷静，每闻官吏贤。寒葅供家食，腐叶宿厨烟。且复执杯酒，无烦轻议边。
古村荒石路，岁晏独言归。山雪厚三尺，社楡麄十围。虬龙宁守蛰，鸾鹤岂矜飞。君子固安分，毋听劳者讥。
深山夜雪晴，坐忆晓山明。读易罢三卷，弹琴当五更。薜萝枯有影，嵓壑冻无声。此夕一相望，君应知我诚。
不觉老将至，瘦来方自惊。朝昏多病色，起坐有劳声。腠暖苦肌痒，藏虚唯耳鸣。桑公富灵术，一为保馀生。
华轩迩台座，顾影忝时伦。弱质偃弥旷，清风来亦频。恩辉坐凌迈，景物恣芳新。终乃愧吾友，无容私此身。
儒服策羸车，惠然过我庐。叙年惭已长，称从意何疏。作吏清无比，为文丽有馀。应嗤受恩者，头白读兵书。
玉洞秦时客，焚香映绿萝。新传左慈诀，曾与右军鹅。井臼阴苔遍，方书古字多。成都今日雨，应与酒相和。
竹窗闻远水，月出似溪中。香覆经年火，幡飘后夜风。性昏知道晚，学浅喜言同。一悟归身处，何山路不通。
古巷牛羊出，重门接柳阴。闲看入竹路，自有向山心。种药齐幽石，耕田到远林。愿同词赋客，得兴谢家深。
南北与山邻，蓬庵庇一身。繁霜疑有雪，枯草似无人。遂性在耕稼，所交唯贱贫。何言张掾傲，每重德璋亲。
夜宿密公室，话馀将昼兴。遶堦三迳雪，当户一池冰。家训资风化，心源隐政能。明朝复何见，莱草古沟堘。
相逢空握手，往事不堪思。见少情难尽，愁深语自迟。草生分路处，雨散出山时。强得宽离恨，唯当说后期。
高柳满春城，东园有鸟声。折花朝露滴，漱石野泉清。心许陶家醉，诗逢谢客呈。应怜末行吏，曾是鲁诸生。
礼足一垂泪，医王知病由。风萤方喜夜，露槿已伤秋。顾以儿童爱，每从仁者求。将祈竟何得，灭迹在缁流。
当轩云月开，清夜故人杯。拥褐觉霜下，抱琴闻雁来。迎风君顾步，临路我迟回。双鬓共如此，此懽非易陪。
高甃绝行尘，开帘似有春。风倾竹上雪，山对酒边人。步暖先逢日，书空远见邻。还同内斋暇，登赏及诸姻。
高楼倚玉梯，朱槛与云齐。顾盼亲霄汉，谈谐息鼓鼙。洪河斜更直，野雨急仍低。今日陪尊俎，唯当醉似泥。
露白菊氛氲，西楼盛袭文。玉筵秋令节，金钺汉元勋。说剑风生座，抽琴鹤遶云。𫍲儒无以荅，愿得备前军。
玉壶倾菊酒，一顾得淹留。彩笔征枚叟，花筵舞莫愁。管弦能驻景，松桂不停秋。为谢蓬蒿辈，如何霜霰稠。
琼尊犹有菊，可以献留侯。愿比三花秀，非同百卉秋。金英分蘂细，玉露结房稠。黄雀知恩在，衔飞亦上楼。
青舸锦帆开，浮天接上台。晚莺和玉笛，春浪动金罍。舟檝方朝海，鲸鲵自曝腮。应怜似萍者，空逐榜人回。
映竹水田分，当山起雁群。阳峰高对寺，阴井下通云。雪昼唯逢鹤，花时此见君。由来禅诵地，多有谢公文。
隔窗栖白鹤，似与镜湖邻。月照何年树，花逢几遍人。岸莎青有路，苔径绿无尘。永愿容依止，僧中老此身。
看月复听琴，移舟出树阴。夜村机杼急，秋水芰荷深。石静龟潜上，萍开果暗沈。何言奉杯酒，得见五湖心。
松高萝蔓轻，中有石床平。下界水长急，上方灯自明。空门不易启，初地本无程。回步忽山尽，万缘从此生。
把菊叹将老，上楼悲未还。短长新白发，重叠旧青山。霜气清衿袖，琴声引醉颜。竹林唯七友，何幸亦登攀。
寺凉高树合，卧石绿阴中。伴鹤惭仙侣，依僧学老翁。鱼沈荷叶露，鸟散竹林风。始悟尘居者，应将火宅同。
圆月出山头，七贤林下游。梢梢寒叶坠，滟滟月波流。凫鹄共思晓，菰蒲相与秋。明当此中别，一为望汀洲。
泉清兰菊稠，红果落城沟。保庆台榭古，感时琴瑟秋。硕儒欢颇至，名士礼能周。为谢邑中少，无惊池上鸥。
衰蹇步难前，上山如上天。尘泥来自晚，猿鹤到何先。万壑应孤磬，百花通一泉。苍苍此明月，下界正沈眠。
玉勒聚如云，森森鸾鹤群。据梧花罽接，沃盥石泉分。华味惭初识，新声喜尽闻。此山招老贱，敢不谢夫君。
绿砌红花树，狂风独未吹。光中疑有焰，密处似无枝。鸟动香轻发，人愁影屡移。今朝数片落，为报汉郎知。
引水香山近，穿云复遶林。才闻篱外响，已觉石边深。满处侵苔色，澄来见柳阴。微风月明夜，知有五湖心。
玉干一寻馀，苔花锦不如。劲堪和醉倚，轻好向空书。采拂稽山曲，因依释氏居。方辰将独步，岂与此君疏。
山映南徐暮，千帆入古津。鱼惊出浦火，月照渡江人。清镜催双鬓，沧波寄一身。空怜莎草色，长接故园春。
家寄五湖间，扁舟往复还。年年生白发，处处上青山。去国空知远，安身竟不闲。更悲江畔柳，长是北人攀。
圆月出高城，苍苍照水营。江中正吹笛，楼上又无更。洛下仍传箭，关西欲进兵。谁知五湖外，诸将但争名。
故关衰草遍，离别自堪悲。路出寒云外，人归暮雪时。少孤为客早，多难识君迟。掩泪空相向，风尘何处期。
树老野泉清，幽人好独行。去闲知路静，归晚喜山明。兰芰通荒井，牛羊出古城。茂陵秋最冷，谁念一书生。
废寺连荒垒，那知见子真。关城夜有雪，冰渡晓无人。酒里唯多病，山中愿作邻。常闻兄弟乐，谁肯信家贫。
高木已萧索，夜雨复秋风。坠叶鸣藂竹，斜根拥断蓬。半侵山色里，长在水声中。此地何人到，云门去亦通。
瓶钵绕禅衣，连宵宿翠微。树开巴水远，山晓蜀星稀。识遍中朝贵，多谙外学非。何当一传付，道侣愿知归。
楚国青芜上，秋云似白波。五湖长路少，九派乱山多。谢守通诗宴，陶公许醉过。怃然饯离阻，年鬓两蹉跎。
谏猎名空久，多因病与贫。买书行几市，带雨别何人。客路山连水，军州日映尘。凄凉一分手，俱恨老相亲。
谋身当议罪，宁遣友朋闻。祸近防难及，愁长事未分。寂寥惊远语，幽闭望归云。亲戚如相见，唯应泣向君。
泥坂望青城，浮云与栈平。字形知国号，眉势识山名。编简尘封阁，戈鋋雪照营。男儿须聘用，莫信笔堪耕。
时难访亲戚，相见喜还悲。好学年空在，从戎事已迟。听琴泉落处，步履雪深时。惆怅多边信，青山共有期。
坐见春云暮，无因报所思。川平人去远，日暖雁飞迟。对酒山长在，看花鬓自衰。谁堪登灞岸，还作旧乡悲。
丛篁叫寒笛，满眼塞山青。才子尊前画，将军石上铭。猎声云外响，战血雨中腥。苦乐从来事，因君一涕零。
旧居无旧邻，似见故乡春。复对别离酒，欲成衰老人。客衣频染泪，军旅亦多尘。握手重相勉，平生心所因。
褒斜行客过，栈道响危空。路湿云初上，山明日正中。水程通海货，地利杂吴风。一别金门远，何人复荐雄。
传令收遗籍，诸儒喜饯君。孔家唯有地，禹穴但生云。编简知还续，虫鱼亦自分。如逢北山隐，一为谢移文。
黄河九曲流，缭绕古边州。鸣雁飞初夜，羌胡正晚秋。凄凉金管思，迢遰玉人愁。七叶推多庆，须怀杀敌忧。
洞庭芳草遍，楚客莫思归。经难人空老，逢春雁自飞。东西兄弟远，存没友朋稀。独立还垂泪，天南一布衣。
欲成云海别，一夜梦天涯。白浪缘江雨，青山绕县花。风标当剧部，冠带称儒家。去矣谢亲爱，知予发已华。
郎马两如龙，春朝上路逢。鸳鸯初集水，薜荔欲依松。步帐歌声转，妆台烛影重。何言在阴者，得是戴侯宗。
累职比柴桑，清秋入楚乡。一船灯照浪，两岸树凝霜。亭吏趋寒雾，山城敛曙光。无辞折腰久，仲德在鸳行。
苦心三十载，白首遇艰难。旧地成孤客，全家赖钓竿。貌衰缘药尽，起晚为山寒。老病今如此，无人更问看。
久为名所误，春尽始归山。落羽羞言命，逢人强破颜。交疏贫病里，身老是非间。不及东溪月，渔翁夜往还。
千室暮山西，浮云与树齐。剖辞云落纸，拥吏雪成泥。野火芦千顷，河田水万畦。不知琴月夜，谁得听乌啼。
故交三四人，闻别共霑巾。举目是陈事，满城无至亲。身从丧日病，家自俭年贫。此去何堪远，遗孤在旧邻。
天晴禾黍平，畅目亦伤情。野店云日丽，孤庄砧杵鸣。川原唯寂寞，岐路自纵横。前后无俦侣，此怀谁与呈。
梦别一仙人，霞衣满鹤身。旌幢天路晚，桃杏海山春。种玉非求稔，烧金不为贫。自怜头白早，难与葛洪亲。
周郎三十馀，天子赐鱼书。龙节随云水，金铙动里闾。松声三楚远，乡思百花初。若转弘农守，萧咸事不如。
古堤迎拜路，万里一帆前。潮作浇田雨，云成煮海烟。吏闲唯重法，俗富不忧边。西掖今宵咏，还应寄阿连。
渐欲休人事，僧房学闭关。伴鱼浮水上，看鹤向林间。寺古秋仍早，松深暮更闲。月中随道友，夜夜坐空山。
依佛不违亲，高堂与寺邻。问安双树晓，求膳一僧贫。持咒过龙庙，翻经化海人。还同惠休去，儒者亦霑巾。
寒食空江曲，孤舟渺水前。鬬鸡沙鸟异，禁火岸花然。日霁开愁望，波喧警醉眠。因看数茎鬓，倍欲惜芳年。
万戟凌霜布，森森瑞气间。垂衣当晓日，上寿对南山。济济延多士，跹跹舞百蛮。小臣无事谏，空愧伴鸣环。
鸣珮随鹓鹭，登堦见冕旒。无能裨圣代，何事别沧洲。闲夜贫还醉，浮名老渐羞。凤城春欲晚，郎吏忆同游。
带绶别乡亲，东为千里人。俗讹唯竞祭，地古不留春。野戍云藏火，军城树拥尘。少年何所重，才子又清贫。
鹤唳蒹葭晓，中流见楚城。浪清风乍息，山白月犹明。废路开荒木，归人种古营。悬闻正讹俗，邴曼更知名。
赐衣兼授节，行日郢中闻。花发登山庙，天晴阅水军。渔商三楚接，郡邑九江分。高兴应难遂，元戎有大勋。
江源南去永，野渡暂维梢。古戍悬鱼网，空林露鸟巢。雪晴山脊见，沙浅浪痕交。自笑无媒者，逢人作解嘲。
夜凉河汉白，卷箔出南轩。过月鸿争远，辞枝叶暗翻。独谣闻丽曲，缓步接清言。宣室思前席，行看拜主恩。
旧宅平津邸，槐阴接汉宫。鸣驺驰道上，寒日直庐中。白雪歌偏丽，青云宦早通。悠然一缝掖，千里限清风。
留春春竟去，春去花如此。蝶舞遶应稀，鸟惊飞讵已。衰红辞故萼，繁绿扶雕蕊。自委不胜愁，庭风那更起。
明镜出匣时，明如云间月。一别青春鉴，回光照华髪。美人昔自爱，鞶带手中结。愿以三五期，经天无玷缺。
旦随三鸟去，羽节凌霞光。暮与双凫宿，云车下紫阳。天坛临月近，洞水出山长。海峤年年别，丘陵徒自伤。
天河夜未央，漫漫复苍苍。重君远行至，及此明目光。华星暎衰柳，暗水入寒塘。客心定何似，馀欢方自长。
手中青铜镜，照我少年时。衰飒一如此，清光难复持。欲令孤月掩，从遣半心疑。纵使逢人见，犹胜自见悲。
孤云生西北，从风东南飘。帝乡日已远，苍梧无还飙。已矣玄凤叹，严霜集灵苕。君其勉我怀，岁暮孰不雕。
访竹越云崖，即林若溪绝。宁知修干下，漠漠秋苔洁。清光溢空曲，茂色临幽澈。采摘愧芳鲜，奉君岁暮节。
长生边城傍，出身事弓马。少年有胆气，独猎阴山下。偶与匈奴逢，曾擒射雕者。名悬壮士籍，请君少相假。
微风惊暮坐，临牖思悠哉。开门复动竹，疑是故人来。时滴枝上露，稍沾堦下苔。何当一入幌，为拂绿琴埃。
漠漠复霏霏，为君垣上衣。昭阳辇下草，应笑此生非。掩蔼青春去，苍茫白露稀。犹胜萍逐水，流浪不相依。
汉章虽约法，秦律已除名。谤远人多惑，官微不自明。霜风先独树，瘴雨失荒城。畴昔长沙事，三年召贾生。
人言下江疾，君道下江迟。五月江路恶，南风惊浪时。应知近家喜，还有异乡悲。无奈孤舟夕，山歌闻竹枝。
月落寒雾起，沈思浩通川。宿禽啭木散，山泽一苍然。漠漠沙上路，沄沄洲外田。犹当依远树，断续欲穷天。
凉王宫殿尽，芜没陇云西。今日闻君使，雄心逐鼓鼙。行当收汉垒，直可取蒲泥。旧国无由到，烦君下马题。
木陨水归壑，寂然无念心。南行有真子，被褐息山阴。石路瑶草散，松门寒景深。吾师亦何爱，自起定中吟。
白马羽林儿，扬鞭薄暮时。独将轻骑出，暗与伏兵期。雨雪移军远，旌旗上垅迟。圣心戎寄重，未许让恩私。
卧床如旧日，窥户易伤春。灵寿扶衰力，芭蕉对病身。道心空寂寞，时物自芳新。旦夕谁相访，唯当摄上人。
侍臣朝谒罢，戚里自相过。落日青丝骑，春风白纻歌。恩承三殿近，猎向五陵多。归路南桥望，垂杨拂细波。
离亭饯落晖，腊酒减春衣。岁晚烟霞重，川寒云树微。戎装千里至，旧路十年归。还似汀洲雁，相逢又背飞。
山阴寻道士，暎竹羽衣新。侍坐双童子，陪游五老人。水花松下静，坛草雪中春。见说桃源洞，如今犹避秦。
微月空山曙，春祠谒少君。落花坛上拂，流水洞中闻。酒引芝童奠，香馀桂子焚。鹤飞将羽节，遥向赤城分。
东门有行客，落日满前山。圣代谁知者，沧洲今独还。片云归海暮，流水背城闲。余亦依嵩颍，松花深闭关。
边庭汉仪重，旌甲似云中。虏地山川壮，单于鼓角雄。关寒塞榆落，月白胡天风。君逐嫖姚将，麒麟有战功。
调元方翼圣，轩盖忽言东。道以中枢密，心将外理同。白头生远浪，丹叶下高枫。江上萧疏雨，何人对谢公。
薙草开三径，巢林喜一枝。地宽留种竹，泉浅欲开池。紫阁当疏牖，青松入坏篱。从今安僻陋，萧相是吾师。
十年离乱后，长大一相逢。问姓惊初见，称名忆旧容。别来沧海事，语罢暮天钟。明日巴陵道，秋山又几重。
边声日夜合，朔风惊复来。龙山不可望，千里一裴回。捐扇破谁执，素纨轻欲裁。非时妒桃李，自是舞阳台。
草绿古燕州，莺声引独游。雁归天北畔，春尽海西头。向日花偏落，驰年水自流。感恩知有地，不上望京楼。
遍与傍人别，临终尽不愁。影堂谁为扫，坐塔自看修。白日钟边晚，青苔钵上秋。天涯禅弟子，空到柏岩游。
身承汉飞将，束发即言兵。侠少何相问，从来事不平。黄云断朔吹，白雪拥沙城。幸应边书募，横戈会取名。
争场看鬬鸡，白鼻紫骝嘶。漳水春闺晚，丛台日向低。歇鞍珠作汗，试剑玉如泥。为谢红梁燕，年年妾独栖。
入夜思归切，笛声清更哀。愁人不愿听，自到枕前来。风起塞云断，夜深关月开。平明独惆怅，落尽一庭梅。
骏马事轻车，军行万里沙。胡山通嗢落，汉节绕浑邪。桂满天西月，芦吹塞北笳。别离俱报主，路极不为赊。
日长原野静，杖策步幽𪩘。雉雊麦苗阴，蝶飞溪草晚。我生好闲放，此去殊未返。自是君不来，非关故山远。
入谷访君来，秋泉已堪涉。林间人独坐，月下山相接。重露湿苍苔，明灯照黄叶。故交一不见，素发何稠叠。
昔人登此地，丘陇已前悲。今日又非昔，春风能几时。风吹城上树，草没城边路。城里月明时，精灵自来去。
南楼西下时，月里闻来棹。桂水舳舻回，荆州津济闹。移帷望星汉，引带思容貌。今夜一江人，唯应妾身觉。
游童苏合弹，倡女蒲葵扇。初日映城时，相思忽相见。褰裳蹋路草，理鬓回花面。薄暮不同归，留情此芳甸。
凉州风月美，遥望居延路。泛泛下天云，青青缘塞树。燕山苏武上，海岛田横住。更是草生时，行人出门去。
荣家兼佐幕，叔父似还乡。王粲名虽重，郄超髯未长。鸣桡过夏口，敛笏见浔阳。后夜相思处，中庭月一方。
露湿月苍苍，关头榆叶黄。回轮照海远，分彩上楼长。水冻频移幕，兵疲数望乡。只应城影外，万里共胡霜。
雁塞日初晴，狐关雪复平。危楼缘广漠，古窦傍长城。拂剑金星出，弯弧玉羽鸣。谁知系虏者，贾谊是书生。
巫山十二峰，皆在碧虚中。回合云藏月，霏微雨带风。猿声寒过涧，树色暮连空。愁向高唐望，清秋见楚宫。
天山一丈雪，杂雨夜霏霏。湿马胡歌乱，经烽汉火微。丁零苏武别，疏勒范羌归。若看关头下，长榆叶定稀。
柘弹连钱马，银钩妥堕鬟。摘桑春陌上，踏草夕阳间。意合辞先露，心诚貌却闲。明朝若相忆，云雨出巫山。
碧水暎丹霞，溅溅度浅沙。暗通山下草，流出洞中花。净色和云落，喧声遶石斜。明朝更寻去，应到阮郎家。
草色随骢马，悠悠共出秦。水传云梦晓，山接洞庭春。帆影连三峡，猿声在四邻。青门一分手，难见杜陵人。
东门垂柳长，回首独心伤。日煖临芳草，天晴忆故乡。暎花莺上下，过水蝶飞扬。借问同行客，今朝泪几行。
闻说湘川路，年年古木多。猿啼巫峡夜，月照洞庭波。穷海人还去，孤城雁与过。青山不同赏，来往自蹉跎。
阮宅闲园暮，窗中见树阴。樵歌依远草，僧语过长林。鸟哢花间曲，人弹竹里琴。自嫌身未老，已有住山心。
削发本求道，何方不是归。松风开法席，江月濯禅衣。飞阁蝉鸣早，漫天客过稀。戴颙常执笔，不觉此身非。
骤雨归山尽，颓阳入辋川。看虹登晚墅，踏石过春泉。紫葛藏仙井，黄花出野田。自知无路去，回步就人烟。
焚香居一室，尽日见空林。得道轻年暮，安禅爱夜深。东西皆是梦，存没岂关心。唯羡诸童子，持经在竹阴。
潘安秋兴动，凉夜宿僧房。倚杖云离月，垂帘竹有霜。回风生远迳，落叶飒长廊。一与交亲会，空贻别后伤。
识君年已老，孤棹向潇湘。素发临高镜，清晨入远乡。三山分夏口，五两映涔阳。更逐巴东客，南行泪几行。
嘉陵天气好，百里见双流。帆影缘巴字，钟声出汉州。绿原春草晚，青木暮猿愁。本是风流地，游人易白头。
江上花开尽，南行见杪春。鸟声悲古木，云影入通津。返景斜连草，回潮暗动𬞟。谢公今在郡，应喜得诗人。
本自求彭泽，谁云道里赊。山从石壁断，江向弋阳斜。暮色随枫树，阴云暗荻花。诸侯旧调鼎，应重宰臣家。
睢阳陷虏日，外绝救兵来。世乱忠臣死，时清明主哀。荒郊春草遍，故垒野花开。欲为将军哭，东流水不回。
宿雨朝来歇，空山秋气清。盘云双鹤下，隔水一蝉鸣。古道黄花落，平芜赤烧生。茂陵虽有病，犹得伴君行。
共尔髫年故，相逢万里馀。新春两行泪，故国一封书。夏口帆初落，涔阳雁正疏。唯当执杯酒，暂食汉江鱼。
逢君自乡至，雪涕问田园。几处生乔木，谁家在旧村。山峰横二室，水色映千门。愁见游从处，如今花正繁。
行人路不同，花落到山中。水暗蒹葭雾，月明杨柳风。年华惊已掷，志业飒然空。何必龙钟后，方期事远公。
君家旧林壑，寄在乱峰西。近日春云满，相思路亦迷。闻钟投野寺，待月过前溪。怅望成幽梦，依依识故蹊。
泉水山边去，高人月下看。润松秋色净，落涧夜声寒。委曲穿深竹，潺湲过远滩。圣朝无隐者，早晚罢渔竿。
草堂高树下，月向后池生。野客如僧静，新荷共水平。锦鳞沉不食，绣羽乱相鸣。即事思江海，谁能万里行。
未得从师去，人间万事劳。云门不可见，山木已应高。向日开柴户，惊秋问敝袍。何由宿峰顶，窗里望波涛。
旧住衡州寺，随缘偶北来。夜禅山雪下，朝汲竹门开。半偈传初尽，群生意未回。唯当与樵者，杖锡入天台。
花洞晚阴阴，仙坛隔杏林。漱泉春谷冷，𢭏药夜窗深。石上开仙酌，松间对玉琴。戴家溪北住，雪后去相寻。
暮来思远客，独立在东田。片雨无妨景，残虹不映天。别愁逢夏果，归兴入秋蝉。莫作隳官意，陶潜未必贤。
上士爱清辉，开门向翠微。抱琴看鹤去，枕石待云归。野坐苔生席，高眠竹挂衣。旧山东望远，惆怅暮花飞。
闻君随谢朓，春夜宿前川。看竹云垂地，寻僧月满田。熊寒方入树，鱼乐稍离船。独夜羇愁客，惟知惜故年。
如何逋客会，忽在侍臣家。新草犹停雪，寒梅未放花。衔杯鸡欲唱，逗月雁应斜。年齿俱憔悴，谁堪故国赊。
登龙兼折桂，归去当高车。旧楚枫犹在，前隋柳已疏。月中逢海客，浪里得乡书。见说江边住，知君不厌鱼。
游宦今空返，浮淮一雁秋。白云阴泽国，青草遶扬州。调膳过花下，张筵到水头。昆山仍有玉，岁晏莫淹留。
野客本无事，此来非有求。烦君征乐饯，未免忆山愁。红烛侵明月，青娥促白头。童心久已尽，岂为艳歌留。
独坐知霜下，开门见木衰。壮应随日去，老岂与人期。废井虫鸣早，阴阶菊发迟。兴来空忆戴，不似剡溪时。
闻有华阳客，儒裳谒紫微。旧山连药卖，孤鹤带云归。柳市名犹在，桃源梦已稀。还乡见鸥鸟，应愧背船飞。
入花凡几步，此树独相留。发艳红枝合，垂烟绿水幽。倂开偏觉好，未落已成愁。一到芳菲下，空招两鬓秋。
邠郊泉脉动，落日上城楼。羊马水草足，羌胡帐幕稠。射雕过海岸，传箭怯边州。何事归朝将，今年又拜侯。
泉声宜远听，入夜对支公。断续来方尽，潺湲咽又通。何年出石下，几里在山中。君问穷源处，禅心与此同。
春天黄鸟啭，野迳白云闲。解带依芳草，支颐想故山。人行九州路，树老五陵间。谁道临邛远，相如自忆还。
去国渡关河，蝉鸣古树多。平原正超忽，行子复蹉跎。去事不可想，旧游难再过。何当嵩岳下，相见在烟萝。
柔桑锦臆雉，相送到烟霞。独隐空山里，闲门几树花。草生杨柳岸，鸟啭竹林家。不是谋生拙，无为末路赊。
凉风飒穷巷，秋思满高云。吏隐俱不就，此心仍别君。素怀宗淡泊，羁旅念功勋。转忆西林寺，江声月下闻。
杨花惊满路，面市忽狂风。骤下摇兰叶，轻飞集竹丛。欲将琼树比，不共玉人同。独望徽之棹，青山在雪中。
因君灞陵别，故国一回看。共食田文饭，先之梅福官。江风转日暮，山月满潮寒。不得同舟望，淹留岁月阑。
青春事汉主，白首入秦城。遍识才人字，多知旧曲名。风流随故事，语笑合新声。独有垂杨树，偏伤日暮情。
东门春尚浅，杨柳未成阴。雁影愁斜日，莺声怨故林。隋宫江上远，梁苑雪中深。独有怀归客，难为欲别心。
今年华鬓色，半在故人中。欲写无穷恨，先期一醉同。绿丛犹覆雪，红萼已凋风。莫负归山契，君看陌上蓬。
僧房秋雨歇，愁卧夜更深。欹枕闻鸿雁，回灯见竹林。归萤入草尽，落月映窗沉。拭泪无人觉，长谣向壁阴。
露下晚蝉愁，诗人旧怨秋。沅湘莫留滞，宛洛好遨游。饮马逢黄菊，离家值白头。竟陵明月夜，为上庾公楼。
巴水天边路，啼猿伤客情。迟迟云外尽，杳杳树中生。残月暗将落，空霜寒欲明。楚人皆掩泪，闻到第三声。
一从持钵别，更未到人间。好静居贫寺，遗名弃近山。雨前缝百衲，叶下闭重关。若便浔阳去，须将旧客还。
车马朝初下，看山忆独寻。会知逢水尽，且爱入云深。残雨开斜日，新蝉发迥林。阮咸虽别巷，遥识此时心。
畴昔十年兄，相逢五校营。今宵举杯酒，陇月见军城。堠火经阴绝，边人接晓行。殷勤送书记，强虏几时平。
久是天涯客，偏伤落木时。如何故国见，更欲异乡期。鸟暮东西急，波寒上下迟。空将满眼泪，千里怨相思。
故山霜落久，才子忆荆扉。旅舍寻人别，秋风逐雁归。梦愁枫叶尽，醉惜菊花稀。肯学求名者，经年未拂衣。
故人初未贵，相见得淹留。一自朝天去，因成计日游。月明应独醉，叶下肯同愁。因恨刘桢病，空园卧见秋。
隋堤望楚国，江上一归人。绿气千樯暮，青风万里春。试才初得桂，泊渚肯伤𬞟。拜手终凄怆，恭承中外亲。
谢家今日晚，词客愿抽毫。枥马方回影，池鹅正理毛。竹筒传水远，麈尾坐僧高。独有宗雷贱，过君著敝袍。
南入华阳洞，无人古树寒。吟诗开旧帙，带绶上荒坛。因病求归易，霑恩更隐难。孟宗应献鲊，家近守渔官。
冠带仁兄后，光辉寿母前。陆云还入洛，潘岳更张筵。井邑嵩山对，园林颍水连。东人欲相送，旅舍已潸然。
悠然对惠远，共结故山期。汲井树阴下，闭门亭午时。地闲花落厚，石浅水流迟。愿与神仙客，同来事本师。
独爱僧房竹，春来长到池。云遮皆晃朗，雪压半低垂。不见侵山叶，空闻拂地枝。鄙夫今夜兴，唯有子猷知。
圣朝殊汉令，才子少登科。每见先鸣早，常惊后进多。独居方寂寞，相对觉蹉跎。不是通家旧，频劳文举过。
暂别青蓝寺，今来发欲斑。独眠孤烛下，风雨在前山。坏宅终须去，空门不易还。支公有方便，一愿启玄关。
援琴兼爱竹，遥夜在湘沅。鹤舞月将下，乌啼霜正繁。乱流喧橘岸，飞雪暗荆门。佐郡无辞屈，其如相府恩。
石堤春草碧，双燕向西飞。怅望云天暮，佳人何处归。药栏虫网遍，苔井水痕稀。谁道嵇康懒，山中自掩扉。
麦秀草芊芊，幽人好昼眠。云霞生岭上，猿鸟下床前。颜子方敦行，支郎久住禅。中林轻暂别，约略已经年。
少喜神仙术，未去已蹉跎。壮志一为累，浮生事渐多。衰颜不相识，岁暮定相过。请问宗居士，君其奈老何。
山公访嵇绍，赵武见韩侯。事去恩犹在，名成泪却流。一官同北去，千里赴南州。才子清风后，无贻相府忧。
宁亲西陟险，君去异王阳。在世谁非客，还家即是乡。剑门千转尽，巴水一支长。请语愁猿道，无烦促泪行。
驱传草连天，回风满树蝉。将过夫子宅，前问孝廉船。汉使收三箧，周诗采百篇。别来将有泪，不是怨流年。
马卿方失意，东去谒诸侯。过宋人应少，游梁客独愁。鸟翻千室暮，蝉急两河秋。仆本无媒者，因君泪亦流。
诸宗称叔父，从子亦光辉。谢脁中书直，王祥别乘归。江帆冲雨上，海树隔潮微。南阮贫无酒，唯将泪湿衣。
病中贪好景，强步出幽居。紫葛垂山径，黄花遶野渠。荒林飞老鹤，败堰过游鱼。纵忆同年友，无人可寄书。
昨日莺啭声，今朝蝉忽鸣。朱颜向华发，定是几年程。故国白云远，闲居青草生。因垂数行泪，书报十年兄。
怅望青山下，回头泪满巾。故乡多古树，落日少行人。发鬓将回色，簪缨未到身。谁知武陵路，亦有汉家臣。
晓发悲行客，停桡独未前。寒江半有月，野戍渐无烟。棹唱临高岸，鸿嘶发远田。谁知避徒御，对酒一潸然。
秦人江上见，握手泪沾巾。落日见秋草，暮年逢故人。非夫长作客，多病浅谋身。台阁旧亲友，谁曾见苦辛。
追凉寻宝刹，畏日望璇题。卧草同鸳侣，临池似虎溪。树闲人迹外，山晚鸟行西。若问无心法，莲花隔淤泥。
唱高人不和，此去泪难收。上国经年住，长江满目流。弈棋知胜偶，射策请焚舟。应是田囗囗，玄成许尔游。
虽为州县职，还欲抱琴过。树古闻风早，山枯见雪多。鸡声连绛市，马色傍黄河。太守新临郡，还逢五袴歌。
闻说漳滨卧，题诗怨岁华。求医主高手，报疾到贫家。撒枕销行蚁，移杯失画蛇。明朝九衢上，应见玉人车。
蜀门云树合，高栈有猿愁。驱传加新命，之官向旧游。晨装逢酒雨，夜梦见刀州。远别长相忆，当年莫滞留。
争途苦不前，贫病遂连牵。向暮同行客，当秋独长年。晚花唯有菊，寒叶已无蝉。吏部逢今日，还应瓮下眠。
拟诗偏不类，又送上人归。寄世同高鹤，寻仙称坏衣。雨行江草短，露坐海帆稀。正被空门缚，临岐乞解围。
重江不可涉，孤客莫晨装。高木莎城小，残星栈道长。袅猿枫子落，过雨荔枝香。劝尔成都住，文翁有草堂。
从宦舟行远，浮湘又入闽。蒹葭无朔雁，柽栝有蛮神。传吏闲调象，山精暗讼人。唯须千树橘，暂救李衡贫。
泽国舟车接，关门雨雪乖。春天行故楚，夜月下清淮。讲易居山寺，论诗到郡斋。蒋家人暂别，三路草连堦。
诗礼称才子，神仙是丈人。玉山那惜醉，金谷已无春。白马如风疾，青袍夺草新。不嫌鸣吠客，愿用百年身。
西望烟绵树，愁君上蜀时。同林息商客，隔栈见罛师。石滑羊肠险，山空杜宇悲。琴心正幽怨，莫奏凤凰诗。
封植因高兴，孤贞契素期。由来得地早，何事结花迟。叶重凝烟后，条寒过雨时。还同李家树，争赋角弓诗。
浮舟压芳草，容裔逐江春。远避看书吏，行当入幕宾。夜潮冲老树，晓雨破轻𬞟。鸳鹭多伤别，栾家德在人。
太傅怜群从，门人亦贱回。入官先爱子，赐酒许同杯。淮海春多雨，蒹葭夜有雷。遥知拜庆后，梅尉称仙才。
怀人同不寐，清夜起论文。月魄正出海，雁行斜上云。寒潮来滟滟，秋叶下纷纷。便送江东去，徘徊祗待君。
虢田留古宅，入夜足秋风。月影来窗里，灯光落水中。征诗逢谢客，饮酒得陶公。更爱疏篱下，繁霜湿菊丛。
乘龟兼戴豸，白面映朱衣。安石还须起，泉明不得归。譍门常吏在，登席旧寮稀。远客长先醉，那知亚相威。
弱年知己少，前路主人稀。贫病期相惜，艰难又忆归。事成应未卜，身贱又无机。幸到龙门下，须因羽翼飞。
雪后柳条新，巴陵城下人。烹鱼邀水客，载酒奠山神。云去低斑竹，波回动白𬞟。不堪逢楚老，日暮正江春。
先生归有处，欲别笑无言。绿水到山口，青林连洞门。月明寻石路，云霁望花源。早晚还乘鹤，悲歌向故园。
日惨长亭暮，天高大泽闲。风中闻草木，雪里见江山。马向塞云去，人随古道还。阮家今夜乐，应在竹林间。
登车君莫望，故绛柳条春。蒲泽逢胡雁，桃源见晋人。佐军髯尚短，掷地思还新。小谢常携手，因之醉路尘。
江南衰草遍，十里见长亭。客去逢摇落，鸿飞入杳冥。空城寒雨细，深院晓灯青。欲去行人起，徘徊恨酒醒。
楚县入青枫，长江一派通。板桥寻谢客，古邑事陶公。片雨收山外，连云上汉东。陆机犹滞洛，念子望南鸿。
不才先上第，词客却空还。边地行人少，平芜尽日闲。一蝉陂树里，众火陇云间。羡汝归茅屋，书窗见远山。
少年趋盛府，颜色比花枝。范匄非童子，杨修岂小儿。叨陪丈人行，常恐阿戎欺。此去云霄近，看君逸足驰。
旧宅在山中，闲门与寺通。往来黄叶路，交结白头翁。晚笋难成竹，秋花不满丛。生涯祗麤粝，吾岂讳言穷。
野菊有黄花，送君千里还。鸿来燕又去，离别惜容颜。流水通归梦，行云失故关。江风正摇落，宋玉莫登山。
遥想隋堤路，春天楚国情。白云当海断，青草隔淮生。雁起斜还直，潮回远复平。莱芜不可到，一醉送君行。
丛车饯才子，路走许东偏。远水同春色，繁花胜雪天。鸟行侵楚邑，树影向殷田。莫学生乡思，梅真正少年。
厌郎思出守，遂领汉东军。望月逢殷浩，缘江送范云。城闲烟草遍，浦迥雪林分。谁伴楼中宿，吟诗估客闻。
酒乐今年少，僧期近日频。买山多为竹，卜宅不缘贫。志业归初地，文章寄此身。嵇康虽有病，犹得见情人。
寻危兼采药，渡水又登山。独与高僧去，逍遥落日间。渐看闾里远，自觉性情闲。回首知音在，因令怅望还。
京洛风尘后，村乡烟火稀。少年曾失所，衰暮欲何依。夜静临江哭，天寒踏雪归。时清应不见，言罢泪盈衣。
平生在边日，鞍马若星流。独出间千里，相知满九州。恃功凌主将，作气见王侯。谁道廉颇老，犹能报远雠。
汉家分列宿，东土佐诸侯。结束还军府，光辉过御沟。农桑连紫陌，分野入青州。覆被恩难报，西看成白头。
野客蒙诗赠，殊恩欲报难。本求文举识，不在子真官。细雨双林暮，重阳九日寒。贫斋一丛菊，愿与上宾看。
昔闻公族出，其从亦高车。为善唯求乐，分贫必及疏。身承汉枝叶，手习鲁诗书。尚说无功德，三年在石渠。
秦人江上见，握手便霑衣。近日相知少，往年亲故稀。远游何处去，旧业几时归。更向巴陵宿，堪闻雁北飞。
为郎三载后，宠命一朝新。望苑迁词客，儒林拜丈人。莺飞绮阁曙，柳拂画堂春。几日调金鼎，诸君欲望尘。
东方发车骑，君是上头人。奠雁逢良日，行媒及仲春。时称渡河妇，宜配坦床宾。安得同门吏，扬鞭入后尘。
梨花开上苑，游女著罗衣。闻道情人怨，应须走马归。御桥迟日暖，官渡早莺稀。莫遣佳期过，看看蝴蝶飞。
此别不可道，此心当语谁。春风灞水上，饮马桃花时。误作好文士，祗应游宦迟。留书下朝客，我有故山期。
东周遣戍役，才子欲离群。部领河源去，悠悠陇水分。笳声悲塞草，马首渡关云。辛苦逢炎热，何时及汉军。
幕府参戎事，承明伏奏归。都亭使者出，杯酒故人违。细雨霑官骑，轻风拂客衣。还从大夫后，吾党亦光辉。
秦州贵公子，汉日羽林郎。事主来中禁，荣亲上北堂。𬨎车花拥路，宝剑雪生光。直扫三边靖，承恩向建章。
闻君帝城去，西望一沾巾。落日见秋草，暮年逢故人。非才长作客，有命懒谋身。近更婴衰疾，空思老汉滨。
祖庭三献罢，严卫百灵朝。警跸移前殿，宫车上渭桥。寒霜凝羽葆，野吹咽笳箫。已向新京兆，谁云天路遥。
素斾低寒水，清笳出晓风。鸟来伤贾傅，马立葬滕公。松柏青山上，城池白日中。一朝今古隔，唯有月明同。
祸集钩方失，灾生剑忽飞。无由就日拜，空忆自天归。门吏看还葬，宫官识赐衣。东堂哀赠毕，从此故臣稀。
艰难尝共理，海晏更相悲。况复登堂处，分明避暑时。绿槐千穗绽，丹药一番迟。蓬荜今何幸，先朝大雅诗。
远公留故院，一径雪中微。童子逢皆老，门人问亦稀。翻经徒有处，携履遂无归。空念寻巢鹤，时来傍影飞。
旧雪逐泥沙，新雷发草芽。晓霜应傍鬓，夜雨莫催花。行矣前途晚，归欤故国赊。不劳报春尽，从此惜年华。
晴洲无远近，一树一潭春。芳草留归骑，朱樱掷舞人。空花对酒落，小翠隔林新。竟日皆携手，何由遇此辰。
自得中峰住，深林亦闭关。经秋无客到，入夜有僧还。暗涧泉声小，荒村树影闲。高窗不可望，星月满空山。
白水连天暮，洪波带日流。风高云梦夕，月满洞庭秋。沙上渔人火，烟中贾客舟。西园与南浦，万里共悠悠。
疏鼓应繁丝，送神归九疑。苍龙随赤凤，帝子上天时。骤雨归山疾，长江下日迟。独怜游宦子，今夜泊天涯。
垂朱领孙子，从宴在池塘。献寿回龟顾，和羹跃鲤香。高松先草晚，平石助泉凉。馀橘期相及，门生有陆郎。
巴字天边水，秦人去是归。栈长山雨响，溪乱火田稀。俗富行应乐，官雄禄岂微。魏舒终有泪，还湿宁家衣。
孤柴泄烟处，此中山叟居。观云宁有事，耽酒讵知馀。水定鹤翻去，松歌峰俨如。犹烦使君问，更欲结深庐。
酒渴爱江清，馀酣漱晚汀。软莎欹坐稳，冷石醉眠醒。野膳随行帐，华音发从伶。数杯君不见，都已遣沈冥。
珍木郁清池，风荷左右披。浅觞宁及醉，慢舸不知移。荫簟流光冷，凝簪照影欹。胡为独羁者，雪涕向涟漪。
诏出凤凰宫，新恩连帅雄。江湖经战阵，草木待仁风。豪右贪威爱，纡繁德简通。多惭君子顾，攀饯路尘中。
献岁春犹浅，园林未尽开。雪和新雨落，风带旧寒来。听鸟闻归雁，看花识早梅。生涯知几日，更被一年催。
霓裳下晚烟，留客杏花前。遍问人寰事，新从洞府天。长松皆扫月，老鹤不知年。为说蓬瀛路，云涛几处连。
旅櫂依遥戍，清湘急晚流。若为南浦宿，逢此北风秋。云月孤鸿晚，关山几路愁。年年不得意，零落对沧洲。
五岭天无雁，三巴客问津。纷纷轻汉暮，漠漠暗江春。青草连湖岸，繁花忆楚人。芳菲无限路，几夜月明新。
九原临得水，双足是重城。独许为儒老，相怜从骑行。细丛榆塞迥，高点雁山晴。圣主嗤炎汉，无心自勒兵。
炎灵全盛地，明月半秋时。今古人同望，盈亏节暗移。彩凝双月迥，轮度八川迟。共惜鸣珂去，金波送酒卮。
樽酒邮亭暮，云帆驿使归。野鸥寒不起，川雨冻难飞。吴会家移遍，轩辕梦去稀。姓杨皆足泪，非是强沾衣。
君向古营州，边风战地愁。草青缦别路，柳亚拂孤楼。人意伤难醉，莺啼咽不流。芳菲只合乐，离思返如秋。
湖南树色尽，了了辨潭州。雨散今为别，云飞何处游。情来偏似醉，泪迸不成流。那向萧条路，缘湘篁竹愁。
画舫照河堤，暄风百草齐。行丝直网蝶，去燕旋遗泥。郡向高天近，人从别路迷。非关御沟上，今日各东西。
旧宅洛川阳，曾游游侠场。水添杨柳色，花绊绮罗香。赵瑟多愁曲，秦家足艳妆。江潭远相忆，春梦不胜长。
砧杵闻秋夜，裁缝寄远方。声微渐湿露，响细未经霜。兰牖唯遮树，风帘不碍凉。云中望何处，听此断人肠。
都尉出居延，强兵集五千。还将张博望，直救范祁连。汉卒悲箫鼓，胡姬湿采旃。如今意气尽，流泪挹流泉。
宵直丹宫近，风传碧树凉。漏稀银箭滴，月度网轩光。凤诏裁多暇，兰灯梦更长。此时颜范贵，十步旧连行。
此囗风雨后，已觉减年华。若待皆无事，应难更有花。管弦临夜急，榆柳向江斜。且莫看归路，同须醉酒家。
北风吹雨雪，举目已凄凄。战鬼秋频哭，征鸿夜不栖。沙平关路直，碛广郡楼低。此去非东鲁，人多事鼓鼙。
此僧迷友著，因病得寻师。话尽山中事，归当月上时。高松连寺影，亚竹入窗枝。闲忆草堂路，相逢非素期。
飘飘东去客，一宿渭城边。远处星垂岸，中流月满船。凉归夜深簟，秋入雨馀天。渐觉家山小，残程尚几年。
一别同袍友，相思已十年。长安多在客，久病忽闻蝉。骤雨才沾地，阴云不遍天。微凉堪话旧，移榻晚风前。
此地闻犹恶，人言是所之。一家书绝久，孤驿梦成迟。八月三湘道，闻猿冒雨时。不须祠楚相，臣节转堪疑。
千里岂云去，欲归如路穷。人间无暇日，马上又秋风。破月衔高岳，流星拂晓空。此时皆在梦，行色独匆匆。
郗家庭树下，几度醉春风。今日花还发，当时事不同。流言应未息，直道竟难通。徒遣相思者，悲歌向暮空。
蝉吟槐蘂落，的的是愁端。病觉离家远，贫知处事难。真交无所隐，深语有馀欢。未必闻歌吹，羁心得𫏐宽。
才薄命如此，自嗟兼自疑。遭逢好交日，黜落至公时。倚玉甘无路，穿杨却未期。更惭君侍坐，问许可言诗。
淮扬为郡暇，坐惜流芳歇。散怀累榭风，清暑澄潭月。陪燕辞三楚，戒途绵百越。非当远别离，雅奏何由发。
沧洲东望路，旅櫂怆羁游。枫浦蝉随岸，沙汀鸥转流。露天星上月，水国夜生秋。谁忍持相忆，南归一叶舟。
穷腊催年急，阳春怯和歌。残灯闪壁尽，夜雪透窗多。归路山川险，游人梦寐过。龙洲不可泊，岁晚足惊波。
归心不可留，雪桂一丛秋。叶雨空江月，萤飞白露洲。野蝉依独树，水郭带孤楼。遥望山川路，相思万里游。
陇雁送乡心，羁情属岁阴。惊秋黄叶遍，愁暮碧云深。月色吴江上，风声楚木林。交亲几重别，归梦并愁侵。
群玉开双槿，丹荣对绛纱。含烟疑出火，隔雨怪舒霞。向晚争辞蘂，迎朝鬬发花。非关后桃李，为欲继年华。
古国群舒地，前当桐柏关。连绵江上雨，稠叠楚南山。沙馆行帆息，枫洲候吏还。乘篮若有暇，精舍在林间。
山蹋青芜尽，凉秋古寺深。何时得连策，此夜更闻琴。穷水云同穴，过僧虎共林。殷勤如念我，遗尔挂冠心。
碧峰天柱下，鼓角镇南军。管记催飞檄，蓬莱辍校文。栈霜朝似雪，江雾晚成云。想出褒中望，巴庸方路分。
鱼国巴庸路，麾幢汉守过。晓樯争市隘，夜鼓祭神多。云白当山雨，风清满峡波。夷陵旧人吏，犹诵两岐歌。
业成洙泗客，皓发著儒衣。一与游人别，仍闻带印归。林多宛地古，云尽汉山稀。莫爱浔阳隐，嫌官计亦非。
遥见登山处，青芜雪后春。云深岳庙火，寺宿洛阳人。饵药将斋折，唯诗与道亲。凡经几回别，麈尾不离身。
旧时闻笛泪，今夜重沾衣。方恨同人少，何堪相见稀。竹烟凝涧壑，林雪似芳菲。多谢劳车马，应怜独掩扉。
山寺临池水，春愁望远生。蹋桥逢鹤起，寻竹值泉横。新柳丝犹短，轻𬞟叶未成。还如虎溪上，日暮伴僧行。
出户繁星尽，池塘暗不开。动衣凉气度，遰树远声来。灯外初行电，城隅偶隐雷。因知谢文学，晓望比尘埃。
清光此夜中，万古望应同。当野山沈雾，低城树有风。花宫纷共邃，水府皓相空。遥想高楼上，唯君对庾公。
右军多住寺，此夜后池秋。自与山僧伴，那因洛客愁。卷帘霜霭霭，满目水悠悠。若有诗相赠，期君忆惠休。
倦枕欲徐行，开帘秋月明。手便筇杖冷，头喜葛巾轻。绿草前侵水，黄花半上城。虚消此尘景，不见十年兄。
倾筐呈绿叶，重叠色何鲜。讵是秋风里，犹如晓露前。仙方当见重，消疾本应便。全胜甘蕉赠，空投谢氏篇。
黄叶前朝寺，无僧寒殿开。池晴龟出曝，松暮鹤飞回。古井碑横草，阴廊画杂苔。禅宫亦销歇，尘世转堪哀。
野客居铃阁，重门将校稀。豸冠亲谷弁，龟印识荷衣。座右寒飙爽，谈馀暮角微。苍生须太傅，山在岂容归。
家楚依三户，辞州选一钱。酒杯同寄世，客櫂任销年。赤烧兼山远，青芜与浪连。青春明月夜，知上鄂君船。
白日双流静，西看蜀国春。桐花能乳鸟，竹节竞祠神。蹇步徒相望，先鞭不可亲。知从江仆射，登榻更何人。
天际山多处，东安古邑深。绿田通竹里，白浪隔枫林。诗有江僧和，门唯越客寻。应将放鱼化，一境表吾心。
梅含柳已动，昨日起东风。惆怅心徒壮，无如鬓作翁。百年飘若水，万绪尽归空。何可宗禅客，迟回岐路中。
逢君喜成泪，暂似故乡中。谪宦犹多惧，清宵不得终。月烟高有鹤，宿草净无虫。明日郄超会，应思下客同。
草长花落树，羸病强寻春。无复少年意，空馀华发新。青原高见水，白社静逢人。寄谢南宫客，轩车不可亲。
年少通经学，登科尚佩觿。张冯本名士，蔡廓是佳儿。鞍马临岐路，龙钟对别离。寄书胡太守，请与故人知。
一自幽山别，相逢此寺中。高低俱出叶，深浅不分丛。野蝶难争白，庭榴暗让红。谁怜芳最久，春露到秋风。
江上青枫岸，阴阴万里春。朝辞郢城酒，暮见洞庭人。兴比乘舟访，恩怀倒屣亲。想君登旧榭，重喜扫芳尘。
闻蝉昼眠后，欹枕对蓬蒿。羸病懒寻戴，田园方咏陶。傍檐虫挂静，出树蝶飞高。惆怅临清镜，思君见鬓毛。
为郎头已白，迹向市朝稀。移病居荒宅，安贫著败衣。野园随客醉，雪寺伴僧归。自说东峰下，松萝满故扉。
年少身无累，相逢忆此时。雪过云寺宿，酒向竹园期。白发今催老，清琴但起悲。唯应逐宗炳，内学愿为师。
共忆南浮日，登高望若何。楚田湖草远，江寺海榴多。载酒寻山宿，思人带雪过。东西几回别，此会各磋砣。
闻说南中事，悲君重窜身。山村枫子鬼，江庙石郎神。童稚留荒宅，图书托故人。青门好风景，为尔一沾巾。
旧日相知尽，深居独一身。闭门空有雪，看竹永无人。每许前山隐，曾怜陋巷贫。题诗今尚在，暂为拂流尘。
使君持节去，云水满前程。楚寺多连竹，江樯远暎城。登楼向月望，赛庙傍山行。若动思乡咏，应贻谢步兵。
世乱同南去，时清独北还。他乡生白发，旧国见青山。晓月过残垒，繁星宿故关。寒禽与衰草，处处伴愁颜。
缠臂绣纶巾，貂裘窄称身。射禽风助箭，走马雪翻尘。金埒争开道，香车为驻轮。翩翩不知处，传是霍家亲。
浮生共多故，聚宿喜君同。人息时闻磬，灯摇乍有风。霜堦疑水际，夜木似山中。一愿持如意，长来事远公。
遥想长淮尽，荒堤楚路斜。戍旌标白浪，罟网入青葭。啼鸟仍临水，愁人更见花。东堂一枝在，为子惜年华。
高风吹玉柱，万籁忽齐飘。飒树迟难度，萦空细渐销。松泉鹿门夜，笙鹤洛滨朝。坐与真僧听，支颐向寂寥。
渐向浮生老，前期竟若何。独身居处静，永夜坐时多。厌逐青林客，休吟白雪歌。支公有遗寺，重与谢安过。
儒中年最老，独有济南生。爱子方传业，无官自耦耕。竹通山舍远，云接雪田平。愿作门人去，相随隐姓名。
天台瀑布寺，传有白头师。幻迹示羸病，空门无住持。雪晴看鹤去，海夜与龙期。永愿亲瓶屦，呈功得问疑。
青圻连白浪，晓日渡南津。山叠陵阳树，舟多建业人。烟霞高占寺，枫竹暗停神。如接玄晖集，江丞独见亲。
故人江海别，几度隔山川。乍见翻疑梦，相悲各问年。孤灯寒照雨，湿竹暗浮烟。更有明朝恨，离杯惜共传。
铙管随旌斾，高秋远上巴。白波连雾雨，青壁断蒹葭。凭几双童静，登楼万井斜。政成知变俗，当应画轮车。
雁响天边过，高高望不分。飕飗传细雨，嘹唳隔长云。散向谁家尽，归来几客闻。还将今夜意，西海话苏君。
向浦参差去，随波远近还。初移芳草里，正在夕阳间。隐暎回孤驿，微明出乱山。向空看不尽，归思满江关。
静向懒相偶，年将衰共催。前途懽不集，往事恨空来。昼景委红叶，月华销绿苔。沈思竟何有，坐结玉琴哀。
一日辞秦镜，千秋别汉宫。岂唯泉路掩，长使月轮空。苦色凝朝露，悲声切暝风。婉仪馀旧德，仍载礼经中。
汉恩天外洽，周颂日边称。文独司空羡，书兼太尉能。出关逢北雁，度岭逐南鹏。使者翰林客，馀春归灞陵。
少年芸阁吏，罢直暂归休。独与亲知别，行逢江海秋。听猿看楚岫，随雁到吴洲。处处园林好，何人待子猷。
东风春未足，试望秦城曲。青草状寒芜，黄花似秋菊。壮将欢共去，老与悲相逐。独作游社人，暮过威辇宿。
青枫江色晚，楚客独伤春。共对一尊酒，相看万里人。猜嫌成谪宦，正直不防身。莫畏炎方久，年年雨露新。
昼漏传清唱，天恩禁旅秋。雁亲承露掌，砧隔曝衣楼。赐膳中人送，馀香侍女收。仍闻劳上直，晚步凤池头。
悠悠次楚乡，楚口下涔阳。雪隐洲渚暗，沙高芦荻黄。渔人共留滞，水鸟自喧翔。怀土年空尽，春风又淼茫。
峡口巴江外，无风浪亦翻。蒹葭新有雁，云雨不离猿。行客思乡远，愁人赖酒昏。檀郎好联句，共滞谢家门。
相送临寒水，苍然望故关。江芜连梦泽，楚雪入商山。话我他年旧，看君此日还。因将自悲泪，一洒别离间。
种柳南江边，闭门三四年。艳花那胜竹，凡鸟不如蝉。嗜酒渐婴渴，读书多欲眠。平生故交在，白首远相怜。
西楚见南关，苍苍落日间。云离大雷树，潮入秣陵山。登戍因高望，停桡放溜闲。陈公有贤榻，君去岂空还。
江天清更愁，风柳入江楼。雁惜楚山晚，蝉知秦树秋。凄凉多独醉，零落半同游。岂复平生意，苍然兰杜洲。
今朝蝉忽鸣，迁客若为情。便觉一年老，能令万感生。微风方满树，落日稍沈城。为问同怀者，凄凉听几声。
拥櫂江天旷，苍然下郢城。冰霜葭菼变，云泽鹧鸪鸣。酒倦临流醉，人逢置榻迎。尝闻藉东观，不独鲁诸生。
袈裟出尘外，山径几盘缘。人到白云树，鹤沈青草田。龛泉朝请盥，松籁夜和禅。自昔闻多学，逍遥注一篇。
解带独裴回，秋风如水来。轩墀湿繁露，琴几拂轻埃。晨鸟犹在叶，夕虫馀囗苔。苍然发高兴，相仰坐难陪。
谢朓怀西府，单车触火云。野蕉依戍客，庙竹暎湘君。梦渚巴山断，长沙楚路分。一杯从别后，风月不相闻。
田家喜雨足，邻老相招携。泉溢沟塍坏，麦高桑柘低。呼儿催放犊，宿客待烹鸡。搔首蓬门下，如将轩冕齐。
羁贫不易去，此日始西东。旅舍秋霖叶，行人寒草风。酒醒馀恨在，野饯暂游同。莫使祢生刺，空留怀袖中。
粉堞连青气，喧喧杂万家。夷人祠竹节，蜀鸟乳桐花。酒报新丰景，琴迎抵峡斜。多闻滞游客，不似在天涯。
不事兰台贵，全多韦带风。儒官比刘向，使者得陈农。晚烧平芜外，朝阳叠浪东。归来喜调膳，寒笋出林中。
狱成收夜烛，整豸出登车。黄叶辞荆楚，青山背汉初。早朝新羽卫，晚下步徒胥。应念长沙谪，思乡不食鱼。
天远风烟异，西南见一方。乱山来蜀道，诸水出辰阳。堆案青油暮，看棋画角长。论文谁可制，记室有何郎。
万里南游客，交州见柳条。逢迎人易合，时日酒能消。浪晓浮青雀，风温解黑貂。囊金如未足，莫恨故乡遥。
青春三十馀，众艺尽无如。中散诗传画，将军扇续书。楚田晴下雁，江日暖游鱼。惆怅空相送，欢游自此疏。
苍苍岘亭路，腊月汉阳春。带雪半山寺，行沙隔水人。王祥因就宦，莱子不违亲。正恨殊乡别，千条楚柳新。
芦荻湘江水，萧萧万里秋。鹤高看迥野，蝉远入中流。访友多成滞，携家不厌游。惠连仍有作，知得从兄酬。
风息斜阳尽，游人曲落间。采花因覆酒，行草转看山。柳散新霜下，天晴早雁还。伤秋非骑省，玄发白成斑。
送人冠獬豸，值节佩茱萸。均覆征三壤，登车出五湖。水风凄落日，岸叶飒衰芜。自恨尘中使，何因在路隅。
已叹漳滨卧，何言驻隙难。异才伤促短，诸友哭门阑。古道松声暮，荒阡草色寒。延陵今葬子，空使鲁人观。
一见林中客，闲知州县劳。白云秋色远，苍岭夕阳高。自说名因石，谁逢手种桃。丹经傥相授，何用恋青袍。
静夜四无邻，荒居旧业贫。雨中黄叶树，灯下白头人。以我独沈久，愧君相见频。平生自有分，况是蔡家亲。
雁稀秋色尽，落日对寒山。避事多称疾，留僧独闭关。心归尘俗外，道胜有无间。仍忆东林友，相期久不还。
年深宫院在，旧客自相逢。闭户临寒竹，无人有夜钟。降龙今已去，巢鹤竟何从。坐见繁星晓，凄凉识旧峰。
古时愁别泪，滴作分流水。日夜东西流，分流几千里。通塞两不见，波澜各自起。与君相背飞，去去心如此。
寒柳接胡桑，军门向大荒。幕营随月魄，兵气长星芒。横吹催春酒，重裘隔夜霜。冰开不防虏，青草满辽阳。
苍茫明月上，夜久光如积。野幕冷胡霜，关楼宿边客。陇头秋露暗，碛外寒沙白。唯有故乡人，霑裳此闻笛。
雨后园林好，幽行迥野通。远山芳草外，流水落花中。客醉悠悠惯，莺啼处处同。夕阳自一望，日暮杜陵东。
南登秦岭头，回首始堪忧。汉阙青门远，商山蓝水流。三湘迁客去，九陌故人游。从此思乡泪，双垂不复收。
草绿春阳动，迟迟泽畔游。恋花同野蝶，爱水剧江鸥。身外唯须醉，人间尽是愁。那知鸣玉者，不羡卖瓜侯。
高楼晴见水，楚色霭相和。野极空如练，天遥不辨波。永无人迹到，时有鸟行过。况是苍茫外，残阳照最多。
南见青山道，依然去国时。已甘长避地，谁料有还期。雨霁残阳薄，人愁独望迟。空残华发在，前事不堪思。
霜景催危叶，今朝半树空。萧条故国异，零落旅人同。飒岸浮寒水，依堦拥夜虫。随风偏可羡，得到洛阳宫。
昨闻归旧寺，暂别欲经年。樵客应同步，邻僧定伴禅。后峰秋有雪，远涧夜鸣泉。偶与支公论，人间自共传。
惠持游蜀久，策杖欲西还。共别此宵月，独归何处山。对鸥沙草畔，洗足野云间。知有玄晖会，斋心受八关。
地暖雪花摧，天春斗柄回。朱泥一丸药，柏叶万年杯。旅雁辞人去，繁霜满镜来。今朝彩盘上，神燕不须雷。
自得山公许，休畊海上田。惭看长史传，欲弃钓鱼船。穷巷殷忧日，芜城雨雪天。此时瞻相府，心事比旌悬。
读书常苦节，待诏岂辞贫。暮雪犹驱马，晡飡又寄人。愁来占吉梦，老去惜良辰。延首平津阁，家山日已春。
惯作云林客，因成懒漫人。吏欺从政拙，妻笑理家贫。李郭应时望，王杨入幕频。从容丞相阁，知忆故园春。
桂枝家共折，鸡树代相传。忝向鸾台下，仍看雁影连。夜闲方步月，漏尽欲朝天。知去丹墀近，明王许荐贤。
燕代官初罢，江湖路便分。九迁从命薄，四十幸人闻。迹愧趋丹禁，身曾系白云。何由返沧海，昨日谒明君。
十年随马宿，几度受人恩。白发还乡井，微官有子孙。竹窗寒雨滴，苦砌夜虫喧。独愧东垣友，新诗慰旅魂。
江海久垂纶，朝衣忽挂身。丹墀初谒帝，白发免羞人。才愧文章士，名当谏诤臣。空馀荐贤分，不敢负交亲。
国有非常宠，家承异姓勋。背恩惭皎日，不义若浮云。但使忠贞在，甘从玉石焚。窜身如有地，梦寐见明君。
仙客辞萝月，东来就一官。且归沧海住，犹向白云看。猿叫江天暮，虫声野浦寒。时游镜湖里，为我把鱼竿。
石林高几许，金刹在中峰。白日空山梵，清霜后夜钟。竹窗回翠壁，苔径入寒松。幸接无生法，疑心怯所从。
早晚悟无生，头陀不到城。云山知夏腊，猿鸟见修行。地僻无溪路，人寻逐水声。年年深谷里，谁识远公名。
山殿秋云里，香烟出翠微。客寻朝磬至，僧背夕阳归。下界千门见，前朝万事非。看心兼送目，葭菼暮依依。
僧家竟何事，扫地与焚香。清磬度山翠，闲云来竹房。身心尘外远，岁月坐中长。向晚禅堂掩，无人空夕阳。
秋暮之彭泽，篱花远近逢。君书前日至，别后此时重。寒夜江边月，晴天海上峰。还知南地客，招引住新丰。
佳句应无敌，贞心不有猜。惭为丈人行，怯见后生才。泛舸贪斜月，浮桡值早梅。绿杨新过雨，芳草待君来。
十年离乱后，此去若为情。春晚香山绿，人稀豫水清。野陂看独树，关路逐残莺。前殿朝明主，应怜白发生。
见君还此地，洒泪向江边。国士劳相问，家书无处传。荒城胡马迹，塞木戍人烟。一路堪愁思，孤舟何渺然。
喧喧五衢上，鞍马自驱驰。落日临阡陌，贫交欲别离。早知时事异，堪与世人随。握手将何赠，君心我独知。
爱尔无羁束，云山恣意过。一身随远岫，孤棹任轻波。世事关情少，渔家寄宿多。芦花浅淡处，江月奈人何。
陶令之官去，穷愁惨别魂。白烟横海戍，红叶下淮村。澹浪摇山郭，平芜到县门。政成堪吏隐，免负府公恩。
江上长相忆，因高北望看。不知携老幼，何处度艰难。屈指同人尽，伤心故里残。遥怜驱匹马，白首到微官。
辞家年已久，与子分偏深。易得相思泪，难为欲别心。孤云随浦口，几日到山阴。遥想兰亭下，清风满竹林。
积水与寒烟，嘉禾路几千。孤猿啼海岛，群雁起湖田。曾见长洲苑，尝闻大雅篇。却将封事去，知尔爱闲眠。
上古人何在，东流水不归。往来潮有信，朝暮事成非。烟树临沙静，云帆入海稀。郡楼多逸兴，良牧谢玄晖。
骨肉天涯别，江山日落时。泪流襟上血，发变镜中丝。胡越书难到，存亡梦岂知。登高回首罢，形影自相随。
离乱人相失，春秋雁自飞。祗缘行路远，未必寄书稀。二月花无数，频年意有违。落晖看过后，独坐泪沾衣。
得道云林久，年深暂一归。出山逢世乱，乞食觉人稀。半偈初传法，中峰又掩扉。爱憎应不染，尘俗自依依。
远客乘流去，孤帆向夜开。春风江上使，前日汉阳来。别路犹千里，离心重一杯。剡溪木未落，羡尔过天台。
秋城临古路，城上望君还。旷野入寒草，独行随远山。授人鸿宝内，将犬白云间。早晚烧丹罢，遥知冰雪寒。
广庭方缓步，星汉话中移。月满关山道，乌啼霜树枝。时艰难会合，年长重亲知。前事成金石，凄然泪欲垂。
乱后自江城，相逢喜复惊。为经多载别，欲问小时名。对酒悲前事，论文畏后生。遥知盈卷轴，纸贵在江城。
昔闻生涧底，今见起毫端。众草此时没，何人知岁寒。岂能裨栋宇，且贵出门阑。只在丹青意，凌云也不难。
盘门吴旧地，蝉尽草秋时。归国人皆久，移家君独迟。广陵经水宿，建邺有僧期。若到西霞寺，应看江总碑。
雪飞当梦蝶，风度几惊人。半夜一窗晓，平明千树春。花园应失路，白屋忽为邻。散入仙厨里，还如云母尘。
徇世甘长往，逢时忝一官。欲朝青琐去，羞向白云看。荣宠无心易，艰危抗节难。思君写怀抱，非敢和幽兰。
才子浮生促，泉台此路赊。官卑扬执戟，年少贾长沙。人去门栖𫛳，灾成酒误虵。唯馀封禅草，留在茂陵家。
万物返常性，惟道贵自然。先生容其微，隐几为列仙。炼魄闭琼户，养毛飞洞天。将知逍遥久，得道无岁年。
桃源若远近，渔子櫂轻舟。川路行难尽，人家到渐幽。山禽拂席起，溪水入庭流。君是何年隐，如今成白头。
南楼渚风起，树杪见沧波。稍觉征帆上，萧萧暮雨多。沙洲殊未极，云水更相和。欲问任公子，垂纶意若何。
秋日金华直，遥知玉佩清。九重门更肃，五色诏初成。槐落宫中影，鸿高苑外声。翻从魏阙下，江海寄幽情。
重门启曙关，一叶报秋还。露井桐柯湿，风庭鹤翅闲。忘情簪白笔，假梦入青山。惆怅祗应此，难裁语默间。
岁暮一为别，江湖聊自宽。且无人事处，谁谓客行难。郢曲怜公子，吴州忆伯鸾。苍苍远山际，松柏独宜寒。
叹息不相见，红颜今白头。重为西候别，方起北风愁。六月胡天冷，双城汾水流。卢谌即故吏，还复向幷州。
音书不可论，河塞雪纷纷。雁足期苏武，狐裘见薛君。城池通紫陌，鞍马入黄云。远棹漳渠水，平流几处分。
苦县家风在，茅山道录传。聊听骢马使，却就紫阳仙。江海生岐路，云霞入洞天。莫令千岁鹤，飞到草堂前。
昨宵凄断处，对月与临风。鹤病三江上，兰衰百草中。题诗随谢客，饮酒寄黄翁。早岁心相待，还因贵贱同。
秋夜月偏明，西楼独有情。千家看露湿，万里觉天清。映水金波动，衔山桂树生。不知飞鹊意，何用此时惊。
淮海风涛起，江关忧思长。同悲鹊遶树，独坐雁随阳。山晚云藏雪，汀寒月照霜。由来濯缨处，渔父爱沧浪。
寒日白云里，法侣自提携。竹径通城下，松门隔水西。方同沃洲去，不自武陵迷。髣髴心疑处，高峰是会稽。
九拒危城下，萧条送尔归。寒风吹画角，暮雪犯征衣。道里犹成间，亲朋重与违。白云愁欲断，看入大梁飞。
日暗城乌宿，天寒枥马嘶。词人留上客，妓女出中闺。积雪连灯照，回廊映竹迷。太常今夜宴，谁不醉如泥。
腊后年华变，关西驿骑遥。塞鸿连暮雪，江柳动寒条。山水还鄣郡，图书入汉朝。高楼非别处，故使百忧销。
万里发辽阳，处处问家乡。回车不淹辙，雨雪满衣裳。行见日月疾，坐思道路长。但令不征戍，暗镜生重光。
妾思常悬悬，君行复绵绵。征途向何处，碧海与青天。岁久自有念，谁令长在边。少年若不归，兰室如黄泉。
离人隔中庭，幸不为远征。雕梁下有壁，闻语亦闻行。天涯尚寄信，此处不传情。君能并照水，形影自分明。
云间双凤鸣，一去一归城。鞍马朝天色，封章恋阙情。日临宫树高，烟盖沙草平。会当戎事息，联影遶池行。
盆里盛野泉，晚鲜幽更好。初活草根浮，重生荷叶小。多时水马出，尽日蜻蜓遶。朝早独来看，冷星沈碧晓。
明蒙竹间亭，天暖幽桂碧。云生四面山，水接当阶石。湿树浴鸟痕，破苔卧鹿迹。不缘尘驾触，堪作商皓宅。
双毂不回辙，子疾已在傍。侍坐长摇扇，迎医渐下床。新施箱中幔，未洗来时妆。奉君缠绵意，幸愿莫相忘。
鸟鸣桑叶间，绿条复柔柔。攀看去手近，放下长长钩。黄花盖野田，白马少年游。所念岂回顾，良人在高楼。
晓气生绿水，春条露霏霏。林间栖鸟散，远念征人起。幽花宿含彩，早蝶寒弄翅。君行非晨风，讵能从门至。
回灯正衣裳，出户星未稀。堂前候姑起，环珮生晨辉。暗池光羃䍥，密树花葳蕤。九城钟漏绝，遥听直郎归。
本性慵远行，绵绵病自生。见君绸缪思，慰我寂寞情。风幌夜不掩，秋灯照雨明。彼愁此又忆，一夕两盈盈。
初晴天堕丝，晚色上春枝。城下路分处，边头人去时。停车数行日，劝酒问回期。亦是茫茫客，还从此别离。
百战一身在，相逢白发生。何时得乡信，每日算归程。走马登寒垅，驱羊入废城。羌笳三两曲，人醉海西营。
天南多鸟声，州县半无城。野市依蛮姓，山邨逐水名。瘴烟沙上起，阴火雨中生。独有求珠客，年年入海行。
晚泊水边驿，柳塘初起风。蛙鸣蒲叶下，鱼入稻花中。去舍已云远，问程犹向东。近来多怨别，不与少年同。
恋恋春恨结，绵绵淮草深。病身愁至夜，远道畏逢阴。忽逐酒杯会，暂同风景心。从今一分散，还是晓枝禽。
千里河烟直，青槐夹岸长。天涯同此路，人语各殊方。草市迎江货，津桥税海商。回看故宫柳，憔悴不成行。
屋在瀑泉西，茅檐下有溪。闭门留野鹿，分食养山鸡。桂熟长收子，兰生不作畦。初开洞中路，深处转松梯。
花开草复秋，云水自悠悠。因醉暂无事，在山难免愁。遇晴须看月，鬬健且登楼。暗想山中伴，如今尽白头。
见说长沙去，无亲亦共愁。阴云鬼门夜，寒雨瘴江秋。水国山魈引，蛮乡洞主留。渐看归处远，垂白住炎州。
眼底贫家计，多时总莫嫌。蠹生腾药纸，字暗换书签。避雨拾黄叶，遮风下黑帘。近来身不健，时就六壬占。
休师竹林北，空可两三间。虽爱独居好，终来相伴闲。犹嫌近前树，为碍看南山。的有深耕处，春初须早还。
新开望山处，今朝减病眠。应移千里道，犹自数峰偏。故欲遮春巷，还来遶暮天。老夫行步弱，免到寺门前。
别屋炊香饭，薰辛不入家。温泉调葛面，净手摘藤花。蒲鲊除青叶，芹虀带紫芽。愿师常伴食，消气有姜茶。
忽自见憔悴，壮年人亦疑。发缘多病落，力为不行衰。暖手揉双目，看图引四肢。老来真爱道，所恨觉还迟。
喜得近京城，官卑意亦荣。并床欢未定，离室思还生。计拙偷闲住，经过买日行。如无自来分，一驿是遥程。
一学芙蓉叶，初开映水幽。虽经小儿手，不称老夫头。枕上眠常戴，风前醉恐柔。明年有闺阁，此样必难求。
骑马傍闲坊，新衣著雨香。桃花红粉醉，柳树白云狂。不觉愁春去，何曾得日长。牡丹相次发，城里又须忙。
晚年恩爱少，耳目静于僧。竟夜不闻语，空房唯有灯。气嘘寒被湿，霜入破窗凝。断得人间事，长如此亦能。
白发初为吏，有惭年少郎。自知身上拙，不称世间忙。秋雨悬墙绿，暮山宫树黄。同官若容许，长借老僧房。
宫殿半山上，人家高下居。古厅眠受魇，老吏语多虚。雨水洗荒竹，溪沙填废渠。圣朝收外府，皆自九天除。
老病贪光景，寻常不下帘。妻愁耽酒僻，人怪考诗严。小婢偷红纸，娇儿弄白髯。有时看旧卷，未免意中嫌。
荒林四面通，门在野田中。顽仆长如客，贫居未胜蓬。旧绵衣不煖，新草屋多风。唯去山南近，闲亲贩药翁。
新占原头地，本无山可归。荒藤生叶晚，老杏著花稀。厨舍近泥灶，家人初饱薇。弟兄今四散，何日更相依。
长安无旧识，百里是天涯。寂寞思逢客，荒凉喜见花。访僧求贱药，将马中豪家。乍得新蔬菜，朝盘忽觉奢。
鸡鸣村舍遥，花发亦萧条。野竹初生笋，溪田未得苗。家贫僮仆瘦，春冷菜蔬焦。甘分长如此，无名在圣朝。
春来梨枣尽，啼哭小儿饥。邻富鸡常去，庄贫客渐稀。借牛畊地晚，卖树纳钱迟。墙下当官路，依山补竹篱。
自埽一间房，唯铺独卧床。野羹溪菜滑，山纸水苔香。陈药初和白，新经未入黄。近来心力少，休读养生方。
拟作读经人，空房置净巾。锁茶藤箧密，曝药竹床新。老病应随业，因缘不离身。焚香向居士，无计出诸尘。
移家近住邨，贫苦自安存。细问梨果植，远求花药根。倩人开废井，趁犊入新园。长爱当山立，黄昏不闭门。
和煖遶林行，新贫足喜声。埽渠忧竹旱，浇地引兰生。山客凭栽树，家僮使入城。门前粉壁上，书著县官名。
住处钟鼓外，免争当路桥。身闲时却困，儿病可来娇。鸡睡日阳暖，蜂狂花艳烧。长安足门户，叠叠看登朝。
近来年纪到，世事总无心。古碣凭人拓，闲诗任客吟。送经还野苑，移石入幽林。谷口春风恶，梨花盖地深。
懒更学诸馀，林中埽地居。腻衣穿不洗，白发短慵梳。苦相常多泪，劳生自悟虚。闲行人事绝，亲故亦无书。
住处去山近，傍园麋鹿行。野桑穿井长，荒竹过墙生。新识邻里面，未谙邨社情。石田无力及，贱赁与人耕。
劝酒不依巡，明朝万里人。转江云栈细，近驿板桥新。石冷啼猿影，松昏戏鹿尘。少年为客好，况是益州春。
世间无所入，学道处新成。两面有山色，六时闻磬声。闲加经遍数，老爱字分明。若得离烦恼，焚香过一生。
老僧真古画，闲坐语中听。识病方书圣，谙山草木灵。人来多施药，愿满不持经。相伴寻溪竹，秋苔袜履青。
不剃头多日，禅来白发长。合邨迎住寺，同学乞修房。觉少持经力，忧无养病粮。上山犹得在，自解衲衣裳。
溪田借四邻，不省解忧身。看日和仙药，书符救病人。伴僧斋过夏，中酒卧经旬。应得丹砂力，春来黑发新。
馆舍幸相近，因风及病身。一官虽隔水，四韵是同人。衰卧朦胧晓，贫居冷落春。少年无不好，莫恨满头尘。
田舍清明日，家家出火迟。白衫眠古巷，红索搭高枝。纱带生难结，铜钗重欲垂。斩新衣踏尽，还似去年时。
新剃青头发，生来未埽眉。身轻礼拜稳，心慢记经迟。唤起犹侵晓，催斋已过时。春晴堦下立，私地弄花枝。
当欢须且欢，过后买应难。岁去停灯守，花开把火看。狂来欺酒浅，愁尽觉天宽。次第头皆白，齐年人已残。
忽看花渐稀，罪过酒醒时。寻觅风来处，惊张夜落时。游丝缠故蘂，宿夜守空枝。开取当轩地，年年树底期。
孤号秋阁阴，韦令在时禽。觅伴海山黑，思乡橘柚深。举头闻旧曲，顾尾惜残金。憔悴不飞去，重君池上心。
赁宅得花饶，初开恐是妖。粉光深紫腻，肉色退红娇。且愿风留著，惟愁日炙燋。可怜零落蘂，收取作香烧。
绕厅春草合，知道县家闲。行见雨遮院，卧看人上山。避风新浴后，请假未醒间。朝客轻卑吏，从他不往还。
岭头分界候，一半属湘潭。水驿门旗出，山峦洞主参。辟邪犀角重，解酒荔枝甘。莫叹京华远，安南更有南。
自从江树秋，日日望江楼。梦见离珠浦，书来在桂州。不同鱼比目，终恨水分流。久不开明镜，多应是白头。
漫漫复凄凄，黄沙暮渐迷。人当故乡立，马过旧营嘶。断雁逢冰碛，回军占雪溪。夜来山下哭，应是送降奚。
楚客经年病，孤舟人事稀。晚晴江柳变，春暮塞鸿归。今日方知命，前身自觉非。不能忧岁计，无限故山薇。
凋残精舍在，连步访缁衣。古殿门空掩，杨花雪乱飞。鹤巢松影薄，僧少磬声稀。青眼能留客，疏钟逼夜归。
扁舟水淼淼，曲岸复长塘。古寺春山上，登楼忆故乡。云烟横极浦，花木拥回廊。更有思归意，晴明陟上方。
毘陵过柱史，简易在茅茨。芳草如花种，修篁带笋移。径幽人未赏，檐静燕初窥。野客怜霜壁，青松画一枝。
野寺僧房远，陶潜引客来。鸟喧残果落，兰败几花开。真性知无住，微言欲望回。竹风清磬晚，归策步苍苔。
几年乌府内，何处逐凫归。关吏迷骢马，铜章累绣衣。野亭山草绿，客路柳花飞。况复长安远，音书从此稀。
含香仍佩玉，宜入镜中行。尽室随乘兴，扁舟不计程。渡江霖雨霁，对月夜潮生。莫虑当炎暑，稽山水木清。
见诵甘泉赋，心期折桂归。凤雏皆五色，鸿渐又双飞。别思看衰柳，秋风动客衣。明朝问礼处，𫏐觉雁行稀。
贺客移星使，丝纶出紫微。手中霜作简，身上绣为衣。骢马朝天疾，台乌向日飞。亲朋皆避路，不是送人稀。
物候改秋节，炎凉此夕分。暗虫声遍草，明月夜无云。清迥檐外见，凄其篱下闻。感时兼惜别，羇思自纷纷。
井邑白云间，严城远带山。沙墟阴欲暮，郊色淡方闲。孤径回榕岸，层峦破枳关。寥寥分远望，暂得一开颜。
华台陈桂席，密榭宴清真。柏叶犹霜气，桃花似汉津。青尊照深夕，绿绮映芳春。欲忆相逢后，无言岭海人。
草色照双扉，轩车到客稀。苔衣香屐迹，花绶少尘飞。薄望怜池净，开畦爱雨肥。相过忘日昃，坐待白云归。
爱酒时称僻，高情自不凡。向人方白眼，违俗有青岩。云际开三径，烟中挂一帆。相期同岁晚，闲兴与松杉。
鸟啼杨柳垂，此别千万里。古路入商山，春风生灞水。停车落日在，罢酒离人起。蓬户寄龙沙，送归情讵已。
春风戏狭斜，相见莫愁家。细酌蒲桃酒，娇歌玉树花。裁衫催白纻，迎客走朱车。不觉重城暮，争栖柳上鸦。
宝剑饰文犀，当风似切泥。逢君感意气，贳酒杜陵西。赵女颜虽少，宛驹齿正齐。娇多不肯别，更待夜乌啼。
细雨度深闺，莺愁欲懒啼。如烟飞漠漠，似露湿凄凄。草色行看靡，花枝暮欲低。晓听钟鼓动，早送锦障泥。
何处成吾道，经年远路中。客心犹向北，河水自归东。古戍飘残角，疏林振夕风。轻舟难载月，那与故人同。
同游云外寺，渡水入禅关。立埽窗前石，坐看池上山。有僧飞锡到，留客话松间。不是缘名利，好来长伴闲。
埽榻相逢宿，论诗旧梵宫。磬声迎鼓尽，月色过山穷。庭簇安禅草，窗飞带火虫。一宵何惜别，回首隔秋风。
幽寺在岩中，行唯一径通。客吟孤峤月，蝉噪数枝风。秋色生苔砌，泉声入梵宫。吾师修道处，不与世间同。
飞阁青霞里，先秋独早凉。天花映窗近，月桂拂檐香。华岳三峰小，黄河一带长。空闻指归路，烟处有垂杨。
潺湲半空里，霖落石房边。风激珠光碎，山欹练影偏。急流难起浪，迸沫祗如烟。自古惟今日，凄凉一片泉。
分襟二年内，多少事相干。礼乐风全变，尘埃路渐难。秋林新叶落，霜月满庭寒。虽喜逢知己，他乡岁又阑。
秋色生边思，送君西入关。草衰空大野，叶落露青山。故国烟霞外，新安道路间。碧霄知己在，香桂月中攀。
夏腊岁方深，思归彻曙吟。未离销雪院，已有过云心。寒磬清函谷，孤钟宿华阴。别京游旧寺，月色似双林。
过云寻释子，话别更依依。静室开来久，游人到自稀。触风香气尽，隔水磬声微。独傍孤松立，尘中多是非。
昔人惆怅处，系马又登临。旧地烟霞在，多时草木深。水将空合色，云与我无心。想见龙山会，良辰亦似今。
众芳春竞发，寒菊露偏滋。受气何曾异，开花独自迟。晚成犹待赏，欲采未过时。忍弃东篱下，看随秋草衰。
今日陪樽俎，良筹复在兹。献酬君有礼，赏罚我无私。莫怪斜相向，还将正自持。一朝权入手，看取令行时。
采采应缘白，钻心不为名。掌中犹可重，手下莫言轻。有对唯求敌，无私直任争。君看一掷后，当取擅场声。
不是难提挈，行藏固有期。安身未得所，开口欲从谁。应物心无倦，当垆柄会持。莫将成废器，还有对樽时。
歌玉屡招疑，终朝省复思。既哀黄鸟兴，还复白圭诗。请益先求友，将行必择师。谁知不鸣者，独下董生帷。
不知鸥与鹤，天畔弄晴晖。背日分明见，临川相暎微。净中云一点，回处雪孤飞。正好南枝住，翩翩何所归。
一官仍是假，岂愿数离群。愁鬓看如雪，浮名认是云。暂辞南国隐，莫勒北山文。今后松溪月，还应梦见君。
赴节心长在，从绳道可观。须知片木用，莫向散材看。空为歌偏苦，仍愁和即难。既能亲掌握，愿得接同欢。
散木今何幸，良工不弃捐。力微惭一柱，材薄仰群弦。且喜声相应，宁辞迹屡迁。知音如见赏，雅调为君传。
何必龙山好，南亭赏不暌。清规陈侯事，雅兴谢公题。入座青峰近，当轩远树齐。仙家自有月，莫叹夕阳西。
卖药有时至，自知来往疏。遽辞池上酌，新得山中书。步出芙蓉府，归乘觳𧥆车。猥蒙招隐作，岂愧班生庐。
暝从石门宿，摇落四岩空。潭月漾山足，天河泻涧中。杉松寒似雨，猿鸟夕惊风。独卧不成寝，苍然想谢公。
曙气变东风，蟾壶夜漏穷。新春几人老，旧历四时空。身贱悲添岁，家贫喜过冬。称觞惟有感，欢庆在儿童。
看图闲教阵，画地静论边。乌垒天西戍，鹰姿塞上川。路长唯算月，书远每题年。无复生还望，翻思未别前。
栅壕三面鬬，箭尽举烽频。营柳和烟暮，关榆带雪春。边城多老将，碛路少归人。杀尽金河卒，年年添塞尘。
候火起雕城，尘沙拥战声。游军藏汉帜，降骑说蕃情。霜落滹沱浅，秋深太白明。嫖姚方虎视，不觉说添兵。
却忆东溪日，同年事鲁儒。僧房闲共宿，酒肆醉相扶。天畔双旌贵，山中病客孤。无谋还有计，春谷种桑榆。
读书林下寺，不出动经年。草阁连僧院，山厨共石泉。云庭无履迹，龛壁有灯烟。年少今头白，删诗到几篇。
一身禅诵苦，洒扫古花宫。静室门常闭，深萝月不通。悬灯乔木上，鸣磬乱幡中。附入高僧传，长称二远公。
僻巷邻家少，茅檐喜并居。蒸梨常共灶，浇薤亦同渠。传屐朝寻药，分灯夜读书。虽然在城市，还得似樵渔。
三十无名客，空山独卧秋。病多知药性，年长信人愁。萤影竹窗下，松声茅屋头。近来心更静，不梦世间游。
懒成身病日，因醉卧多时。送客出谿少，读书终卷迟。幽窗闻坠叶，晴景见游丝。早晚来收药，门前有紫芝。
茅屋往来久，山深不置门。草生垂井口，花落拥篱根。入院将雏鸟，寻萝抱子猿。曾逢异人说，风景似桃源。
郡斋常夜埽，不卧独吟诗。把烛近幽客，升堂戴接䍠。微风吹冻叶，馀雪落寒枝。明日逢山伴，须令隐者知。
上方唯一室，禅定对山容。行道临孤壁，持斋听远钟。枯藤离旧树，朽石落高峰。不向云间见，还应梦里逢。
得道任发白，亦逢城市游。新经天上取，稀药洞中收。春木带枯叶，新蒲生漫流。年年望灵鹤，常在此山头。
得道南山久，曾教四皓碁。闭门医病鹤，倒箧养神龟。松际风长在，泉中草不衰。谁知茅屋里，有路向峨嵋。
不食非关药，天生是女仙。见人还起拜，留伴亦开田。无窟寻溪宿，兼衣扫叶眠。不知何代女，犹带剪刀钱。
寄家丹水边，归去种春田。白发无知己，空山又一年。鹿裘长酒气，茅屋有茶烟。亦拟辞人世，何溪有瀑泉。
久行多不定，树下是禅床。寂寂心无住，年年日自长。虫虵同宿磵，草木共经霜。已见南人说，天台有旧房。
夜爱云林好，寒天月里行。青牛眠树影，白犬吠猿声。一磬山院静，千灯谿路明。从来此峰客，几个得长生。
服柏不飞炼，闲眠闭草堂。有泉唯盥漱，留火为焚香。新雨闲门静，孤松满院凉。仍闻枕中术，曾授汉淮王。
身没碧峰里，门人改葬期。买山寻主远，垒塔化人迟。鬼火穿空院，秋萤入素帷。黄昏溪路上，闻哭竺干师。
萧萧芦荻晚，一迳入荒陂。日色云收处，蛙声雨歇时。前村见来久，羸马自行迟。闻作王门客，应闲白接䍠。
桑干归路远，闻说亦愁人。有雪常经夏，无花空到春。下营云外火，收马月中尘。白首从戎客，青衫未离身。
葱岭秋尘起，全军取月支。山川引行阵，蕃汉列旌旗。转战疲兵少，孤城外救迟。边人逢圣代，不见偃戈时。
微雪军将出，吹笳天未明。观兵登古戍，斩将对双旌。分阵瞻山势，潜兵制马鸣。如今青史上，已有灭胡名。
单于骄爱猎，放火到军城。乘月调新马，防秋置远营。空山朱戟影，寒碛铁衣声。度水逢胡说，沙阴有伏兵。
几年为郡守，家似布衣贫。沽酒迎幽客，无金与近臣。𢭏茶书院静，讲易药堂春。归阙功成后，随车有野人。
若过幷州北，谁人不忆家。塞深无伴侣，路尽有平沙。碛冷唯逢雁，天春不见花。莫随征将意，垂老事轻车。
夜来花欲尽，始惜两三枝。早起寻稀处，闲眠记落时。蘂焦蜂自散，蒂折蝶还移。攀著殷勤别，明年更有期。
独来多任性，唯与白云期。深处花开尽，迟眠人不知。水流山暗处，风起月明时。望见南峰近，年年懒更移。
日夕寻未遍，古木寺高低。粉壁犹遮岭，朱楼尚隔溪。厨窗通涧鼠，殿迹立山鸡。更有无人处，明朝独向西。
近问南州客，云亡已数春。痛心曾受业，追服恨无亲。孀妇归乡里，书斋属四邻。不知经乱后，奠祭有何人。
云里前朝寺，修行独几年。山村无施食，盥漱亦安禅。古塔巢溪鸟，深房闭谷泉。自言曾入室，知处梵王天。
任性常多出，人来得见稀。市楼逢酒住，野寺送僧归。檐下悬秋叶，篱头晒褐衣。门前南北路，谁肯入柴扉。
旧隐松林下，冲泉入两涯。琴书随弟子，鸡犬在邻家。茅屋长黄菌，槿篱生白花。幽坟无处访，恐是入烟霞。
得罪谁人送，来时不到家。白头无侍子，多病向天涯。莽苍凌江水，黄昏见塞花。如今贾谊赋，不漫说长沙。
流人何处去，万里向江州。孤驿瘴烟重，行人巴草秋。上帆南去远，送雁北看愁。遍问炎方客，无人得白头。
去寻长不出，门似绝人行。床下石苔满，屋头秋草生。学琴寒月短，写易晚窗明。唯到黄昏后，溪中闻磬声。
身老无修饰，头巾用白纱。开门朝扫径，辇水夜浇花。药气闻深巷，桐阴到数家。不愁还酒债，腰下有丹砂。
老将明王识，临终拜上公。告哀乡路远，助葬戍城空。素幔朱门里，铭旌秋巷中。史官如不滥，独传说英雄。
追立新碑日，怜君苦一身。远移深涧石，助立故乡人。草色荒坟绿，松阴古殿春。平生心已遂，归去得垂纶。
送哭谁家车，灵旛紫带长。青童抱何物，明月与香囊。可惜罗衣色，看舁入水泉。莫愁埏道暗，烧漆得千年。
宝剑不可得，相逢几许难。今朝一度见，赤色照人寒。匣里星文动，环边月影残。自然神鬼伏，无事莫空弹。
羡君无外事，日与世情违。地僻人难到，溪深鸟自飞。儒衣荷叶老，野饭药苗肥。畴昔江湖意，而今忆共归。
僧家无住著，早晚出东林。得道非真相，头陀是苦心。持斋山果熟，倚锡野云深。溪寺谁相待，香花与梵音。
汉阳无远近，见说过湓城。云雨经春客，江山几日程。终随鸥鸟去，只待海潮生。前路逢渔父，多惭问姓名。
西游匣长剑，日暮湘楚间。歇马上秋草，逢人问故关。孤村绿塘水，旷野白云山。方念此中去，何时此路还。
指途清溪里，左右唯深林。云蔽望乡处，雨愁为客心。遇人多物役，听鸟时幽音。何必沧浪水，庶兹浣尘襟。
暑雨飘已过，凉飙触幽衿。虚馆无喧尘，绿槐多昼阴。俯视古苔积，仰聆早蝉吟。放卷一长想，闭门千里心。
漂泊楚水来，舍舟坐高馆。途穷在中路，孤征慕前伴。风雨一留宿，关山去欲懒。淮南木叶飞，夜闻广陵散。
鸟啼杨柳垂，此别千万里。古路入商山，春风去灞水。停车落日在，罢酒离人起。蓬户寄龙沙，送归情讵已。
鸡唱催人起，又生前去愁。路明残月在，山露宿云收。村店烟火动，渔家灯烛幽。趋名与趋利，行役几时休。
采桑畏日高，不待春眠足。攀条有馀态，那矜貌如玉。千金岂不赠，五马空踯躅。何以变真性，幽篁雪中绿。
虎宿方冬至，鸡人积夜筹。相逢一尊酒，共结两乡愁。王俭花为府，卢谌幄内璆。明朝更临水，怅望岭南流。
早尚逍遥境，常怀汗漫期。星郎同访道，羽客杳何之。物外求仙侣，人间失我师。不知柯烂者，何处看围棋。
玉简真人降，金书道箓通。烟霞方蔽日，云雨已生风。四极威仪异，三天使命同。那将人世恋，不去上清宫。
羽驾正翩翩，云鸿最自然。霞冠将月晓，珠珮与星连。镂玉留新诀，雕金得旧编。不知飞鸾鹤，更有几人仙。
上帝求仙使，真符取玉郎。三才闲布象，二景郁生光。骑吏排龙虎，笙歌走凤皇。天高人不见，暗入白云乡。
鸾鹤共裴回，仙官使者催。香花三洞启，风雨百神来。凤篆文初定，龙泥印已开。何须生羽翼，始得上瑶台。
羽节忽排烟，苏君已得仙。命风驱日月，缩地走山川。几处留丹灶，何时种玉田。一朝骑白虎，直上紫微天。
静发降灵香，思神意智长。虎存时促步，龙想更成章。扣齿风雷响，挑灯日月光。仙云在何处，髣髴满空堂。
几度游三洞，何方召百神。风云皆守一，龙虎亦全真。执节仙童小，烧香玉女春。应须绝岩内，委曲问皇人。
上法杳无营，玄修似有情。道宫琼作想，真帝玉为名。召岳驰旌节，驱雷发吏兵。云车降何处，斋室有仙卿。
羽卫一何鲜，香云起暮烟。方朝太素帝，更向玉清天。凤曲凝犹吹，龙骖俨欲前。真文几时降，知在永和年。
大道何年学，真符此日催。还持金作印，未要玉为台。羽节分明授，霞衣整顿裁。应缘五云使，教上列仙来。
独自授金书，萧条咏紫虚。龙行还当马，云起自成车。九转风烟合，千年井灶馀。参差从太一，寿等混元初。
道学已通神，香花会女真。霞床珠斗帐，金荐玉舆轮。一室心偏静，三天夜正春。灵官竟谁降，仙相有夫人。
上界有黄房，仙家道路长。神来知位次，乐变叶宫商。竞把瑠璃盏，都倾白玉浆。霞衣最芬馥，苏合是灵香。
珠佩紫霞缨，夫人会八灵。太霄犹有观，绝宅岂无形。暮雨裴回降，仙歌宛转听。谁逢玉妃辇，应检九真经。
西海辞金母，东方拜木公。云行疑带雨，星步欲凌风。羽袖挥丹凤，霞巾曳彩虹。飘飖九霄外，下视望仙宫。
玉树杂金花，天河织女家。月邀丹凤舃，风送紫鸾车。雾縠笼绡带，云屏列锦霞。瑶台千万里，不觉往来赊。
舞凤凌天出，歌麟入夜听。云容衣眇眇，风韵曲泠泠。扣齿端金简，焚香检玉经。仙宫知不远，祗近太微星。
紫府与玄洲，谁来物外游。无烦骑白鹿，不用驾青牛。金化颜应驻，云飞鬓不秋。仍闻碧海上，更用玉为楼。
辔鹤复骖鸾，全家去不难。鸡声随羽化，犬影入云看。酿玉当成酒，烧金且转丹。何妨五色绶，次第给仙官。
女郎闺阁春，抱瑟坐花茵。艳粉宜斜烛，羞蛾惨向人。寄情摇玉柱，流眄整罗巾。幸以芳香袖，承君宛转尘。
阳羡诸峰顶，何曾异剡山。雨晴人到寺，木落夜开关。缝衲纱灯亮，看心锡杖闲。西方知有社，未得与师还。
潺湲寒溪上，自此成离别。回首望归人，移舟逢暮雪。频行识草树，渐老伤年发。唯有白云心，为向东山月。
独坐三台妙，重阳百越间。水心观远俗，霜气入秋山。不弃遗簪旧，宁辞落帽还。仍闻西上客，咫尺谒天颜。
已得归乡里，逍遥一外臣。那随流水去，不待镜湖春。雪里登山屐，林间漉酒巾。空馀道士观，谁是学仙人。
谁能愁此别，到越会相逢。长忆云门寺，门前千万峰。石床埋积雪，山路倒枯松。莫学白道士，无人知去踪。
秣陵春已至，君去学归鸿。绿水琴声切，青袍草色同。鸟喧金谷树，花满洛阳宫。日日相思处，江边杨柳风。
所思劳旦夕，惆怅去湘东。禅客知何在，春山几处同。独行残雪里，相见暮云中。请住东林寺，弥年事远公。
鼎铉辞台座，麾幢领益州。曲池连月晓，横角满城秋。有美皇华使，曾同白社游。今年重相见，偏觉艳歌愁。
九折朱轮动，三巴白露生。蕙兰秋意晚，关塞别魂惊。宝瑟连宵怨，金罍尽醉倾。旄头星未落，分手辘轳鸣。
沱江水绿波，喧鸟去乔柯。南浦别离处，东风兰杜多。长亭春婉娩，层汉路蹉跎。会有归朝日，班超奈老何。
坐爱圆景满，况兹秋夜长。寒光生露草，夕韵出风篁。地远惊金奏，天高失雁行。如何北楼望，不得共池塘。
乡路日兹始，征轩行复留。张骞随汉节，王濬守刀州。泽国烟花度，铜梁雾雨愁。别离无可奈，万恨锦江流。
千里雪山开，沱江春水来。驻帆云缥缈，吹管鹤裴回。身外流年驶，尊前落景催。不应归棹远，明月在高台。
六岁蜀城守，千茎蓬鬓丝。忧心不自遣，骨肉又伤离。楚峡饶云雨，巴江足梦思。殷勤孔北海，时节易流移。
萧条寒日晏，凄惨别魂惊。宝瑟无声怨，金囊故赠轻。赤墀方载笔，油幕尚言兵。暮宿青泥驿，烦君泪满缨。
柏台年未老，蓬鬓忽苍苍。无事裨明主，何心弄宪章。雀声愁霰雪，鸿思恨关梁。会脱簪缨去，故山瑶草芳。
归舟不计程，江月屡亏盈。霭霭沧波路，悠悠离别情。蒹葭连水国，鼙鼓近梁城。却忆沿江叟，汀洲春草生。
秋室浩烟雾，风柳怨寒蜩。机杼夜声切，蕙兰芳意消。美人湘水曲，桂檝洞庭遥。常恐时光谢，蹉跎红艳凋。
汉水清且广，江波渺复深。叶舟烟雨夜，之子别离心。汀草结春怨，山云连暝阴。年年南北泪，今古共霑襟。
昏旦倦兴寝，端忧力尚微。廉颇不觉老，蘧瑗始知非。授钺虚三顾，持衡旷万机。空馀蝴蝶梦，迢遰故山归。
玉轮初满空，迥出锦城东。相向秦楼镜，分飞碣石鸿。桂香随窈窕，珠缀隔玲珑。不及前秋月，圆辉凤沼中。
荀令昔居此，故巢留越禽。动摇金翠尾，飞舞碧梧阴。上客彻瑶瑟，美人伤蕙心。会因南国使，得放海云深。
在昔谬司宪，常僚惟有君。报恩如皎日，致位等青云。削藁书难见，除苛事早吟。双旌不可驻，风雪路岐分。
南国宴佳宾，交情老倍亲。月惭红烛泪，花笑白头人。宝瑟常馀怨，琼枝不让春。更闻歌子夜，桃李艳妆新。
灵州碧岩下，荑英初散芳。涂涂犹宿露，采采不盈筐。阴窦藏烟湿，单衣染焙香。幸将调鼎味，一为奏明光。
昔佩兵符去，今持相印还。天光临井络，春物度巴山。鸟道青冥外，风泉洞壑间。何惭班定远，辛苦玉门关。
南国独行日，三巴春草齐。漾波归海疾，危栈入云迷。锦谷岚烟里，刀州晚照西。旅情方浩荡，蜀魄满林啼。
才非谷永传，无意谒王侯。小暑金将伏，微凉麦正秋。远山欹枕见，暮雨闭门愁。更忆东林寺，诗家第一流。
双鹤五云车，初辞汉帝家。人寰新甲子，天路旧烟霞。羽节临风驻，霓裳逐雨斜。昆仑有琪树，相忆寄瑶华。
宿雨净烟霞，春风绽百花。绿杨中禁路，朱戟五侯家。草色金堤晚，莺声御柳斜。无媒犹未达，应共惜年华。
掩泪山阳宅，生涯此路穷。香销芸阁闭，星落草堂空。丽藻浮名里，哀声夕照中。不堪投钓处，邻笛怨春风。
寥落九秋晚，端忧时物残。隔林萤影度，出禁漏声寒。愁雨洞房掩，孤灯遥夜阑。怀贤梦南国，兴尽水漫漫。
君住包山下，何年入帝乡。成名归旧业，叹别见秋光。橘柚吴洲远，芦花楚水长。我行经此路，京口向云阳。
午夜更漏里，九重霄汉间。月华云阙迥，秋色凤池闲。御锦通清禁，天书出暗关。嵇康不求达，终岁在空山。
汉代衣冠盛，尧年雨露多。恩荣辞紫禁，冰雪渡黄河。待诏孤城启，宣风万岁和。今宵燕分野，应见使星过。
多负云霄志，生涯岁序侵。风翻凉叶乱，雨滴洞房深。迢遰三秋梦，殷勤独夜心。怀贤不觉寐，清磬发东林。
虚室昼常掩，心源知悟空。禅庭一雨后，莲界万花中。时节流芳暮，人天此会同。不知方便理，何路出樊笼。
禅堂支许同，清论道源穷。起灭秋云尽，虚无夕霭空。池澄山倒影，林动叶翻风。他日焚香待，还来礼惠聪。
客路商山外，离筵小暑前。高文常独步，折桂及龆年。关国通秦限，波涛隔汉川。叨同会府选，分手倍依然。
惆怅人间事，东山遂独游。露凝瑶草晚，鱼戏石潭秋。轩冕应相待，烟霞莫遽留。君看仲连意，功立始沧洲。
多累有行役，相逢秋节分。游人甘失路，野鹤亦离群。戎马犯边垒，天兵屯塞云。孔璋才素健，羽檄定纷纷。
寂寞两相阻，悠悠南北心。燕惊沧海远，鸿避朔云深。夜梦江亭月，离忧陇树阴。兼秋无限思，惆怅属瑶琴。
共将缨上尘，来问雪山人。世网从知累，禅心自证真。境空宜入梦，藤古不留春。一听林公法，灵嘉愿寄身。
冉冉众芳歇，亭亭虚室前。敷荣时已背，幽赏地宜偏。红艳世方重，素华徒可怜。何当君子愿，知不竞喧妍。
斗酒上河梁，惊魂去越乡。地穷沧海阔，云入剡山长。莲唱蒲萄熟，人烟橘柚香。兰亭应驻楫，今古共风光。
巴檄故人去，苍苍枫树林。云山千里合，雾雨四时阴。峡路猿声断，桃源犬吠深。不须贪胜赏，汉节待南侵。
偶寻乌府客，同醉习家池。积雪初迷径，孤云遂失期。风前劳引领，月下重相思。何必因尊酒，幽心两自知。
崎岖崖谷迷，寒雨暮成泥。征路出山顶，乱云生马蹄。望乡程杳杳，怀远思凄凄。欲识分麾重，孤城万壑西。
又过雁门北，不胜南客悲。三边上岩见，双泪望乡垂。暮角云中戍，残阳天际旗。更看飞白羽，胡马在封陲。
已献甘泉赋，仍登片玉科。汉官新组绶，蜀国旧烟萝。剑壁秋云断，巴江夜月多。无穷别离思，遥寄竹枝歌。
山寒天降霜，烟月共苍苍。况此绿岩晚，尚馀丹桂芳。禅心殊众乐，人世满秋光。莫怪频回首，孤云思帝乡。
贤人嘉尚同，今制古遗风。寄我襟怀里，辞君掌握中。金声劳振远，玉柄借谈空。执玩驰心处，迢迢巴峡东。
川陆一都会，旌旗千里舒。虎符中禁授，熊轼上流居。橘柚金难并，池塘练不如。春风行部日，应驻士元车。
帝里清和节，侯家邸第春。烟霏瑶草露，苔暗杏梁尘。城郭悲歌旧，池塘丽句新。年年车马客，钟鼓乐他人。
洛京千里近，离绪亦纷纷。文宪芙蓉沼，元方羔雁群。河关连巩树，嵩少接秦云。独有临风思，睽携不可闻。
卢耽佐郡遥，川陆共迢迢。风景轻吴会，文章变越谣。烟林繁橘柚，云海浩波潮。余有灵山梦，前君到石桥。
车马去憧憧，都门闻晓钟。客程将日远，离绪与春浓。流水逾千度，归云隔万重。玉杯倾酒尽，不换惨凄容。
道启轩皇圣，威扬夏禹功。讴歌亭育外，文武盛明中。日月光连璧，烟尘屏大风。为人祈福处，台树与天通。
圣历囗勤政，瑶图庆运长。寿宫开此地，仙驾缈何乡。风断清笳调，云愁绿斾扬。上升知不恨，弘济任城王。
尝闻阊阖前，星拱北辰箓。今来大明祖，辇驾桥山曲。松柏韵幽音，鱼龙焰寒烛。岁岁秋风辞，兆人歌不足。
桥山同轨会，轩后葬衣冠。东海风波变，西陵松柏攒。鼎湖仙已去，金掌露宁干。万木泉扃月，空怜凫雁寒。
容卫晓徘徊，严城阊阖开。乌号龙驭远，遏密凤声哀。昆浪黄河注，崦嵫白日颓。恭闻天子孝，不忍望铜台。
哀挽渭川曲，空歌汾水阳。夜泉愁更咽，秋日惨无光。缵夏功传启，兴周业继昌。回瞻五陵上，烟雨为苍苍。
玉扆将迁坐，金鸡忽报晨。珮环仙驭远，星月夜台新。剑没川空冷，菱寒镜不春。国门车马会，多是濯龙亲。
林花春向阑，高会重邀欢。感物惜芳景，放怀因彩翰。玉颜秾处并，银烛焰中看。若折持相赠，风光益别难。
紫氛随马处，黄阁驻车情。嵌壑惊山势，周滩恋水声。地分三蜀限，关志百牢名。琬琰攀酬郢，微言鼎饪情。
益部恩辉降，同荣汉相还。韶芳满归路，轩骑出重关。望日朝天阙，披云过蜀山。更题风雅韵，永绝翠嵓间。
此夜年年月，偏宜此地逢。近看江水浅，遥辨雪山重。万井金花肃，千林玉露浓。不唯楼上思，飞盖亦陪从。
桃源千里远，花洞四时春。中有含真客，长为不死人。松高枝叶茂，鹤老羽毛新。莫遣同篱槿，朝荣暮化尘。
高秋今夜月，皓色正苍苍。远水澄如练，孤鸿迥带霜。旅人方积思，繁宿稍沈光。朱槛叨陪赏，尤宜清漏长。
玉露中秋夜，金波碧落开。鹊惊初泛滥，鸿思共裴回。远月清光遍，高空爽气来。此时陪永望，更得上燕台。
清景同千里，寒光尽一年。竟天多雁过，通夕少人眠。照别江楼上，添愁野帐前。隋侯恩未报，犹有夜珠圆。
四时皆有月，一夜独当秋。照耀初含露，裴回正满楼。遥连雪山净，迥入锦江流。愿以清光末，年年许从游。
宾阁玳筵开，通宵递玉杯。尘随歌扇起，雪逐舞衣回。剪烛清光发，添香煖气来。令君敦宿好，更为一裴回。
偏郡隔云岑，回溪路更深。少留攀桂树，长渴望梅林。野笋资公膳，山花慰客心。别来无信息，可谓井瓶沈。
弘阁陈芳宴，佳宾此会难。交逢贵日重，醉得少时欢。舒黛凝歌思，求音足笔端。一闻清佩动，珠玉夜珊珊。
芳气袭猗兰，青云展旧欢。仙来红烛下，花发彩毫端。海岳期方远，松筠岁正寒。仍闻言赠处，一字重琅玕。
仙郎膺上才，夜宴接三台。烛引银河转，花连锦帐开。静看歌扇举，不觉舞腰回。寥落东方曙，无辞尽玉杯。
华堂良宴开，星使自天来。舞转朱丝逐，歌馀素扇回。水光凌曲槛，夜色霭高台。不在宾阶末，何由接上台。
重林将叠嶂，此处可逃秦。水隔人间世，花开洞里春。荷锄分地利，纵酒乐天真。万事更何有，吾今已外身。
乱山吴苑外，临水让王祠。素是伤情处，春非送客时。不须愁落日，且愿驻青丝。千里会应到，一尊谁共持。
荀寅士吉射，诚乃蔽聪明。奈何赵志父，专举晋阳兵。下令汉七国，借此以为名。吾嘉徙薪智，祸乱何由生。
行年未四十，已觉百病生。眼眩飞蝇影，耳厌远蝉声。甘辛败六藏，冰炭交七情。唯思曲肱枕，搔首掷华缨。
三伏鼓洪炉，支离一病夫。倦眠身似火，渴歠汗如珠。悸乏心难定，沈烦气欲无。何时洒微雨，因与好风俱。
退朝此休沐，闭户无尘氛。杖策入幽迳，清风随此君。琴觞恣偃傲，兰蕙相氛氲。幽赏方自适，林西烟景曛。
虚斋坐清昼，梅坼柳条鲜。节候开新历，筋骸减故年。振衣惭艾绶，窥镜叹华颠。独有开怀处，孙孩戏目前。
见尔府中趋，初官足慰吾。老牛还舐犊，凡鸟亦将雏。喜至翻成感，痴来或欲殊。因惭玉润客，应笑此非夫。
凭槛辍繁务，晴光烟树分。中邦均禹贡，上药验桐君。满迳风转蕙，卷帘山出云。锵然玉音发，馀兴在斯文。
玉帐元侯重，黄枢上宰雄。缘情词律外，宣力庙谋中。震耀恭天讨，严凝助岁功。行看画麟阁，凛凛有英风。
里仁无外事，徐步一开颜。荆玉收难尽，齐竽喜暂闲。秋风倾菊酒，霁景下蓬山。不用投车辖，甘从倒载还。
三接履声退，东亭斯旷然。风流披鹤氅，操割佩龙泉。云卷岩𪩘叠，雨馀松桂鲜。岂烦禽尚游，所贵天理全。
骢马别已久，鲤鱼来自烹。殷懃故人意，怊怅中林情。茫茫重江外，杳杳一枝琼。搔首望良觌，为君华发生。
十载别文昌，藩符寄武当。师贞上介辟，恩擢正员郎。藻思烟霞丽，归轩印绶光。还希驻辇问，莫自叹冯唐。
芜城十年别，蓬转居不足。终岁白屋贫，独谣清酒圣。风尘韦带减，霜雪松心劲。何以浣相思，启元能尽性。
临风结烦想，客至传好音。白雪缄郢曲，朱弦亘蜀琴。泠泠响幽韵，款款寄遐心。岁晚何以报，与君期断金。
喜得赏心处，春山岂计程。连溪芳草合，半岭白云晴。绝涧漱冰碧，仙坛挹颢清。怀君在人境，不共此时情。
白发今朝见，虚斋晓镜清。乍分霜简色，微映铁冠生。幕下多能事，周行挹令名。流年未可叹，正遇太阶平。
欹枕直庐暇，风蝉迎早秋。沈沈玉堂夕，皎皎金波流。对掌喜新命，分曹谐旧游。相思玩华彩，因感庾公楼。
湖上烟景好，鸟飞云自还。幸因居止近，日觉性情闲。独酌乍临水，清机常见山。此时何所忆，净侣话玄关。
客心宜静夜，月色澹新秋。影落三湘水，诗传八咏楼。何穷对酒望，几处卷帘愁。若问相思意，随君万里游。
移疾喜无事，卷帘松竹寒。稍知名是累，日与静相欢。蹇浅逢机少，迂疏应物难。只思闲夜月，共向沃州看。
拜首直城阴，樽开意不任。梅仙归剧县，阮巷奏离琴。春草吴门绿，秋涛浙水深。十年曾旅寓，应惬宦游心。
二纪乐箪瓢，烟霞暮与朝。因君宦游去，记得春江潮。远别更搔首，初官方折腰。青门望离袂，魂为阿连销。
家风本钜儒，吏职化双凫。启事才方惬，临人政自殊。地雄韩上党，秩比鲁中都。拜首春郊夕，离杯莫向隅。
稔岁在芝田，归程入洞天。白云辞上国，青鸟会群仙。自以碁销日，宁资药驻年。相看话离合，风驭忽泠然。
昨日馈连营，今来刺列城。方期建礼直，忽访永嘉程。郡内裁诗暇，楼中迟客情。凭君减千骑，莫遣海鸥惊。
春云结暮阴，侍坐捧离襟。黄绶轻装去，青门芳草深。十年尘右职，三迳寄遐心。便道停桡处，应过旧竹林。
桑门许辩才，外学接宗雷。护法麻衣净，翻经贝叶开。宗通知不染，妄想自堪哀。或结西方社，师游早晚回。
九派寻阳郡，分明似画图。秋光连瀑布，晴翠辨香𬬻。才子厌兰省，邦君荣竹符。江城多暇日，能寄八行无。
年少守南阳，新恩印绶光。轻轩出绕霤，利刃发干将。风劲初下叶，云寒方护霜。想君行县处，露冕菊潭香。
不嫌临海远，微禄代躬耕。古郡纪纲职，扁舟山水程。诗因琪树丽，心与瀑泉清。盛府知音在，何时荐政成。
与君相识处，吏隐在墙东。启闭千门静，逢迎两掖通。罢官多暇日，肄业有儒风。归去尘寰外，春山桂树丛。
越郡佳山水，菁江接上虞。计程航一苇，试吏佐双凫。云壑窥仙籍，风谣验地图。因寻黄绢字，为我吊曹盱。
知向东阳去，晨装见彩衣。客愁青眼别，家喜玉人归。漠漠水烟晚，萧萧枫叶飞。双溪泊船处，候吏拜胡威。
已见风姿美，仍闻艺业勤。清秋上国路，白皙少年人。带月轻帆疾，迎霜彩服新。过庭若有问，一为说漳滨。
儒衣两少年，春棹毂溪船。湖月供诗兴，岚风费酒钱。上帆涵浦岸，欹枕傲晴天。不用愁羁旅，宣城太守贤。
功名不复求，旧业向东周。白草辞边骑，青门别故侯。摧残宝剑折，羸病绿珠愁。日暮寒风起，犹疑大漠秋。
上国路绵绵，行人候晓天。离亭绿绮奏，乡树白云连。江露湿征袂，山莺宜泊船。春风若为别，相顾起尊前。
异乡兄弟少，见尔自依然。来酌林中酒，去耕湖上田。何朝逢暑雨，几夜泊鱼烟。馀力当勤学，成名贵少年。
年少一仙官，清羸驾彩鸾。洞宫云渺渺，花路水漫漫。岁计芝田熟，晨装月帔寒。遥知小山桂，五马待邀欢。
西笑意如何，知随贡举科。吟诗向月露，驱马出烟萝。晚色平芜远，秋声候雁多。自怜归未得，相送一劳歌。
家承晋太傅，身慕鲁诸生。又见一帆去，共愁千里程。沙平古树迥，潮满晓江晴。从此幽深去，无妨隐姓名。
贡士去翩翩，如君最少年。彩衣行不废，儒服代相传。晓月经淮路，繁阴过楚天。清谈遇知己，应访孝廉船。
鹓鹭承新命，翻飞入汉庭。歌诗能合雅，献纳每论经。月晓蜀江迥，猿啼楚树青。幸因焚草暇，书札访沈冥。
还归柳市去，远远出人群。苔甃桐花落，山窗桂树薰。引泉通绝涧，放鹤入孤云。幸许宗雷到，清谈不易闻。
送君当岁暮，斗酒破离颜。车骑拥寒水，雪云凝远山。且安黄绶屈，莫羡白鸥闲。从此图南路，青云步武间。
解巾州主簿，捧檄不辞遥。独鹤九霄翼，寒松百尺条。晨装沾雨雪，旅宿候风潮。为政闲无事，清谈肃郡僚。
工为楚辞赋，更著鲁衣冠。岁俭山田薄，秋深晨服寒。武人荣燕颔，志士恋渔竿。会被公车荐，知君久晦难。
儒衣风貌清，去抵汉公卿。宾贡年犹少，篇章艺已成。临流惜暮景，话别起乡情。离酌不辞醉，西江春草生。
旧俗采菱处，津亭风景和。沅江收暮霭，楚女发清歌。曲岸萦湘叶，荒堦上白波。兰桡向莲府，一为枉帆过。
知君儒服贵，彩绣两相辉。婉婉成名后，翩翩拥传归。江深烟屿没，山暗雨云飞。共待酬恩罢，相将去息机。
仲月当南吕，晨装拜谷林。逢君在东观，不得话离襟。策马缘云路，开缄扣玉音。还期才浃日，里社酒同斟。
之子共乘轺，清秋拜上霄。曙霞迎夙驾，零雨湿回镳。甘谷行初尽，轩台去渐遥。望中犹可辨，耘鸟下山椒。
凉夜清秋半，空庭皓月圆。动摇随积水，皎洁满晴天。多病嘉期阻，深情丽曲传。偏怀赏心处，同望庾楼前。
二贤同载笔，久次入新年。焚草淹轻秩，藏书厌旧编。竹风晴翠动，松雪瑞光鲜。庆赐行春令，从兹伫九迁。
清昼开帘坐，风光处处生。看花诗思发，对酒客愁轻。社日双飞燕，春分百啭莺。所思终不见，还是一含情。
万里烟尘合，秦吴遂渺然。无人来上国，洒泪向新年。世故看风叶，生涯寄海田。屠苏聊一醉，犹赖主人贤。
佳期人不见，天上喜新秋。玉珮霑新露，香车渡浅流。东西一水隔，迢遰两年愁。别有穿针处，微明月暎楼。
龙沙重九会，千骑驻旌旗。水木秋光净，丝桐雅奏迟。烟芜敛暝色，霜菊发寒姿。今日从公醉，全胜落帽时。
龙剑昔未发，泥沙相晦藏。向非张茂先，孰辨斗牛光。神物不自达，圣贤亦彷徨。我行丰城野，慷慨心内伤。
细柳肃军令，条侯信殊伦。棘门乃儿戏，从古多其人。神武今不杀，介夫如搢绅。息驾幸兹地，怀哉悚精神。
吕叟年八十，皤然持钓钩。意在静天下，岂唯食营丘。师臣有家法，小白犹尊周。日暮驻征策，爱兹清渭流。
深潭与浅滩，万转出新安。人远禽鱼净，山深水木寒。啸起青𬞟末，吟瞩白云端。即事遂幽赏，何心挂儒冠。
扣船不得寐，浩露清衣襟。弥伤孤舟夜，远结万里心。幽兴惜瑶草，素怀寄鸣琴。三奏月初上，寂寞寒江深。
客程殊未极，舣櫂泊回塘。水宿知寒早，愁眠觉夜长。远钟和暗杵，曙月照晴霜。此夕相思意，摇摇不暂忘。
萧萧凉雨歇，境物望中闲。风际片帆去，烟中独鸟还。断桥通远浦，野墅接秋山。更喜陪清兴，尊前一解颜。
又入乱峰去，远程殊未归。烟萝迷客路，山果落征衣。攲石临清浅，晴云出翠微。渔潭明夜泊，心忆谢玄晖。
伯仲尽时贤，平舆与颍川。桂枝尝遍折，棣萼更相鲜。丹地晨趋并，黄扉夕拜联。岂如分侍从，来就凤池边。
珠树共飞栖，分封受紫泥。正名推五字，贵仕仰三珪。继组心知忝，腰章事颇齐。蓬山有佳句，喜气在新题。
博士本秦官，求才帖职难。临风曲台净，对月璧池寒。讲学分阴重，斋祠晓漏残。朝衣辨色处，双绶更宜看。
蜗舍映平湖，皤然一鲁儒。唯将酒作圣，不厌谷名愚。兵法窥黄石，天官辨白榆。行看软轮起，未可号潜夫。
杏林微雨霁，灼灼满瑶华。左掖期先至，中园景未斜。含毫歌白雪，藉草醉流霞。独限金闺籍，支颐啜茗花。
休沐君相近，时容曳履过。花间留客久，台上见春多。松色明金艾，莺声杂玉珂。更逢新酒熟，相与藉庭莎。
子春伤足日，况有寝门哀。元伯归全去，无由白马来。笳箫里巷咽，龟筮墓田开。片石潺湲泪，含悲叙史才。
华封西祝尧，贵寿多男子。二贤无主后，贫贱大壮齿。未成鸿鹄姿，遽顿骅骝趾。子渊将叔度，自古不得已。
涂刍随昼哭，数里至松门。贵尽人间礼，宁知逝者魂。笳箫出古陌，烟雨闭寒原。万古皆如此，伤心反不言。
英威今寂寞，陈迹对崇丘。壮志清风在，荒坟白日愁。穷泉那复晓，乔木不知秋。岁岁寒塘侧，无人水自流。
万古荒坟在，悠然我独寻。寂寥红粉尽，冥寞黄泉深。蔓草映寒水，空郊暧夕阴。风流有佳句，吟眺一伤心。
寥落留三径，柴扉对楚江。蟏蛸集暗壁，蜥蜴走寒窗。松盖欹书幌，苔衣上酒缸。平生断金契，到此泪成双。
覆露雍熙运，澄清教化源。赓歌凝庶绩，羽舞被深恩。纂业光文祖，贻谋属孝孙。恭闻留末命，犹是爱元元。
梯航来万国，玉帛庆三朝。湛露恩方浃，薰风曲正调。晏车悲卤簿，广乐遏箫韶。最怆号弓处，龙髯上紫霄。
常时柏梁宴，今日谷林归。玉斝恩波遍，灵辒烟雨霏。乔山森羽骑，渭水拥旌旗。仙驭何由见，耘田鸟自飞。
十叶开昌运，三辰丽德音。荐功期瘗玉，昭俭每捐金。解泽皇风遍，虞泉白日沈。仍闻起居注，焚奏感人心。
孝理本忧勤，玄功在啬神。睿图传上嗣，寿酒比家人。仙驭三清远，行宫万象新。小臣司吉从，还扈属车尘。
候晓传清跸，迎风引彩旒。共瞻宫辂出，遥想望陵愁。弓剑随云气，衣冠奉月游。空馀驾龙处，摇落鼎湖秋。
淮水源流远，涂山礼命升。往年求故剑，今夕祔初陵。鸾镜金波涩，翚衣玉彩凝。千年子孙庆，孝理在蒸蒸。
筮水灵源濬，因山祔礼崇。从龙开隧路，合璧向方中。殿帐金根出，𫷷衣玉座空。唯馀文母化，阴德满公宫。
配礼归清庙，灵仪出直城。九虞宁厚载，一惠易尊名。晓漏铜壶涩，秋风羽翣轻。容车攀望处，孺慕切皇情。
哀笳出长信，宝剑入延津。呜咽宫车进，凄凉祠殿新。青乌灵兆久，白燕瑞书频。从此山园夕，金波照玉尘。
前星落庆霄，薤露逐晨飙。宫仗黄麾出，仙游紫府遥。空嗟凤吹去，无复鸡鸣朝。今夜西园月，重轮更寂寥。
东朝闻楚挽，羽翿依稀转。天归京兆新，日与长安远。兰芳落故殿，桂影销空苑。骑吹咽不前，风悲九旗卷。
盘石公封重，瑶山赠礼尊。归全荣备物，乐善积深恩。雁沼寒波咽，鸾旌夕吹翻。唯馀西靡树，千古霸陵原。
铜壶晓漏初，羽翣拥涂车。方外留鸿宝，人间得善书。清笳悲画绶，朱邸散长裾。还似缑山驾，飘飘向碧虚。
追饰崇汤沐，遗芳蔼禁闱。秋原森羽卫，夜壑掩容辉。睿藻悲难尽，公宫望不归。笳箫向烟雾，疑是彩鸾飞。
旧馆闭平阳，容车启寿堂。霜凝蕣英落，风度薤歌长。淑德图书在，皇慈礼命彰。凄凉霸川曲，垄树已成行。
汉制荣车服，周诗美肃雍。礼尊同姓主，恩锡大名封。外馆留图史，阴堂闭德容。睿词悲薤露，千古仰芳踪。
秦楼晓月残，卤簿列材官。红绶兰桂歇，粉田风露寒。凝笳悲驷马，清镜掩孤鸾。愍册徽音在，都人雪涕看。
外馆嫔仪贵，中参睿渥深。初笄横白玉，盛服镂黄金。风度箫声远，河低婺彩沈。夜台留册谥，凄怆即徽音。
杳霭异湘川，飘飖驾紫烟。凤楼人已去，鸾镜月空悬。雾湿汤沐地，霜凝脂粉田。音容无处所，应在玉皇前。
翊戴推元老，谋猷合大君。河山封故地，金石表新坟。剑履归长夜，笳箫咽暮云。还经誓师处，薤露不堪闻。
授律勋庸盛，居中鼎鼐和。佐时调四气，尽力净三河。忽访天京兆，空传汉伏波。今朝麟阁上，偏轸圣情多。
金兰同道义，琼简复芝田。平楚白云合，幽崖丹桂连。松峰明爱景，石窦纳新泉。冀永南山寿，欢随万福延。
阳台巫山上，风雨忽清旷。朝云与游龙，变化千万状。魂交复目断，缥缈难比况。兰泽不可亲，凝清坐惆怅。
淇水春正绿，上宫兰叶齐。光风两摇荡，鸣珮出中闺。一顾授横波，千金呈瓠犀。徒然路傍子，恍恍复凄凄。
碧树泛鲜飙，玉琴含妙曲。佳人掩鸾镜，婉婉凝相瞩。文袿映束素，香黛宜𥊑绿。寂寞远怀春，何时来比目。
含颦倚瑶瑟，丹慊结繁虑。失身不自还，万恨随玉箸。蘼芜山下路，团扇秋风去。君看心断时，犹在目成处。
江春好游衍，处处芳菲积。彩舫入花津，香车依柳陌。绿杨烟袅袅，红蘂莺寂寂。如何愁思人，独与风光隔。
露洗百花新，帘开月照人。绿窗销暗烛，兰迳埽清尘。双燕频惊梦，三桃竞报春。相思寂不语，珠泪洒红巾。
少小别潘郎，娇羞倚画堂。有时裁尺素，无事约残黄。鹊语临妆镜，花飞落绣床。相思不解说，明月照空房。
通籍在金闺，怀君百虑迷。迢迢五夜永，脉脉两心齐。步履疲青琐，开缄倦紫泥。不堪风雨夜，转枕忆鸿妻。
愚夫何所任，多病感君深。自谓青春壮，宁知白发侵。寝兴劳善祝，疏懒愧良箴。寂寞闻宫漏，那堪直夜心。
良辰当五日，偕老祝千年。彩缕同心丽，轻裾暎体鲜。寂寥斋画省，款曲擘香笺。更想传觞处，孙孩遍目前。
秋光风露天，令节庆初筵。易象家人吉，闺门女士贤。招邀菊酒会，属和柳花篇。今日同心赏，全胜落帽年。
启土封成纪，宜家县安喜。同欣井赋开，共受闺门祉。珩璜联采组，琴瑟谐宫徴。更待悬车时，与君欢暮齿。
彩仗列森森，行宫夜漏深。殳鋋方启路，钲鼓正交音。曙月思兰室，前山辨谷林。家人念行役，应见此时心。
外孙争乞巧，内子共题文。隐暎花奁对，参差绮席分。鹊桥临片月，河鼓掩轻云。羡此婴儿辈，欢呼彻曙闻。
五驱龙虎节，一入凤皇池。令尹自无喜，羊公人不疑。天归京兆日，叶下洞庭时。湘水秋风至，凄凉吹素旗。
丹旐发江皋，人悲雁亦号。湘南罢亥市，汉上改词曹。表墓双碑立，尊名一字褒。常闻平楚狱，为报里门高。
悠悠驱匹马，征路上连冈。晚翠深云窦，寒苔净石梁。荻花偏似雪，枫叶不禁霜。愁见前程远，空郊下夕阳。
春光何处好，柱史有林塘。莺啭风初暖，花开日欲长。凿池通野水，扫径阅新芳。更置盈尊酒，时时醉楚狂。
笑语欢今夕，烟霞怆昔游。清羸还对月，迟暮更逢秋。胜理方自得，浮名不在求。终当制初服，相与卧林丘。
醴齐泛樽彝，轩县动干戚。入室僾如在，升阶虔所历。旧疾合威容，定利舒皦泽。方崇庙貌礼，永被君恩锡。
先生赤松侣，混俗游人间。昆阆无穷路，何时下故山。千年犹孺质，秘术救尘寰。莫便冲天去，云雷不可攀。
秋天如镜空，楼阁尽玲珑。水暗馀霞外，山明落照中。鸟行看渐远，松韵听难穷。今日登临意，多欢语笑同。
重楼窗户开，四望敛烟埃。远岫林端出，清波城下回。乍疑蝉韵促，稍觉雪风来。并起乡关思，销忧在酒杯。
秦相架群材，登临契上台。查从银汉落，江自雪山来。俪曲亲流火，凌风洽小杯。帝乡如在目，欲下尽裴回。
开阁锦城中，馀闲访梵宫。九层连昼景，万象写秋空。天半将身到，江长与海通。提携出尘土，曾是穆清风。
桑台烟树中，台榭造云空。眺听逢秋兴，篇辞变国风。坐愁高鸟起，笑指远人同。始愧才情薄，跻攀继韵穷。
危轩重叠开，访古上裴回。有舌嗟秦策，飞梁驾楚材。云霄随凤到，物象为诗来。欲和关山意，巴歌调更哀。
台上起凉风，乘闲览岁功。自随台席贵，尽许羽觞同。楼殿斜晖照，江山极望通。赋诗思共乐，俱得咏时丰。
层屋架城隈，宾筵此日开。文锋摧八阵，星分应三台。望雪烦襟释，当欢远思来。披云霄汉近，𫏐觉出尘埃。
登览值晴开，诗从野思来。蜀川新草木，秦日旧楼台。池景摇中座，山光接上台。近秋宜晚景，极目断浮埃。
松迳引清风，登台古寺中。江平沙岸白，日下锦川红。疏树山根净，深云鸟迹穷。自惭陪末席，便与九霄通。
南馆垂杨早，东风细雨频。轻寒消玉斝，幽赏滞朱轮。千里巴江守，三年故国春。含情非迟客，悬榻但生尘。
萧条梧竹下，秋物映园庐。宿雨方然桂，朝饥更摘蔬。阴苔生白石，时菊覆清渠。陈力当何事，忘言愧道书。
柏寝闭何时，瑶华自满枝。天清凝积素，风暖动芬丝。留步苍苔暗，停觞白日迟。因吟茂陵草，幽赏待妍词。
晚沐金仙宇，迎秋白帝祠。轩裳烦吏职，风物动心期。清镜开尘匣，华簪指发丝。南宫有高步，岁晏岂磷缁。
仙郎佐氏谋，廷议宠元侯。城郭须来贡，河隍亦顺流。亚夫高垒静，充国大田秋。当奋燕然笔，铭功向陇头。
瑞花飘朔雪，灏气满南宫。迢遰层城掩，徘徊午夜中。金闺通籍恨，银烛直庐空。谁问乌台客，家山忆桂丛。
解巾侍云陛，三命早为郎。复以雕龙彩，旋归振鹭行。玉书期养素，金印已怀黄。兹夕南宫咏，遐情愧不忘。
爽节时清眺，秋怀怅独过。神皋值宿雨，曲水已增波。白鸟凌风迥，红蕖濯露多。伊川有归思，君子复如何。
幽兰谁复奏，闲匣以端忧。知止惭先觉，归欤想故侯。山蝉铃阁晚，江雨麦田秋。唯有空门学，相期老一丘。
蝉噪城沟水，芙蓉忽已繁。红花迷越艳，芳意过湘沅。湛露宜清暑，披香正满轩。朝朝只自赏，秾李亦何言。
月满自高丘，江通无狭流。轩窗开到晓，风物坐含秋。鹊警银河断，蛩悲翠幕幽。清光望不极，耿耿下西楼。
桂华临洛浦，如挹李膺仙。兹夕披云望，还吟掷地篇。凤池分直夜，牛渚泛舟年。会是风流赏，惟君内史贤。
圆景旷佳宾，徘徊夜漏频。金波徒泛酒，瑶瑟已生尘。露白移长簟，风清挂幅巾。西园旧才子，想见洛阳人。
霁色朝云尽，亭皋露亦晞。褰开临曲槛，萧瑟换轻衣。地远秦人望，天晴社燕飞。无功惭岁晚，唯念故山归。
一雨晴山郭，惊秋碧树风。兰卮谁与荐，玉斾自无悰。云景嘶宾雁，岚阴露彩虹。闲吟懒闭阁，旦夕郡楼中。
秋斋膏沐暇，旭日照轩墀。露重芭蕉叶，香凝橘柚枝。简书随吏散，宝骑与僧期。报国得何力，流年已觉衰。
汉臣旌节贵，万里护牂牁。夏月天无暑，秋风水不波。朝衣蟠艾绶，戎幕偃雕戈。满岁归龙阙，良哉伫作歌。
何独文翁化，风流与代深。泉云无旧辙，骚雅有遗音。远目穷巴汉，闲情阅古今。忘言意不极，日暮但横琴。
城隅凝彩画，红树带青山。迟客金尊晚，谈空玉柄闲。驰晖三峡水，旅梦百劳关。非是淮阳薄，丘中只望还。
珍树寒始花，氛氲九秋月。佳期若有待，芳意常无绝。袅袅碧海风，蒙蒙绿枝雪。急景自馀妍，春禽幸流悦。
山郭通衢隘，瑶坛紫府深。灯花助春意，舞绶织欢心。闲似淮阳卧，恭闻乐职吟。唯将圣明化，聊以达飞沈。
云天宜北户，塔庙似西方。林下僧无事，江清日复长。石泉盈掬冷，山实满枝香。寂寞传心印，玄言亦已忘。
二毛非骑省，朝镜忽秋风。丝缕寒衣上，霜华旧简中。承明那足厌，车服愧无功。日日山城守，淹留岩桂丛。
物外真何事，幽廊步不穷。一灯心法在，三世影堂空。山果青苔上，寒蝉落叶中。归来还闭阁，棠树几秋风。
碧落风如洗，清光镜不分。弦歌方对酒，山谷尽无云。振卧淮阳病，悲秋宋玉文。今来强携妓，醉舞石榴裙。
何乃诗人兴，妍词属舜华。风流感异代，窈窕比同车。凝艳垂清露，惊秋隔绛纱。蝉鸣复虫思，惆怅竹阴斜。
雨霜以成岁，看旧感前闻。爱景随朝日，凝阴积暮云。囗囗囗囗囗，忘言酒暂醺。囗囗囗囗囗，囗囗囗囗囗。
逸才岂凡兽，服猛愚人得。山泽生异姿，蒙戎蔚佳色。青毡持与藉，重锦裁为饰。卧阁幸相宜，温然承宴息。
追风岂无策，持斧有遐想。凤去留孤根，嵓悬非朽壤。苔斑自天生，玉节垂云长。勿谓山之幽，丹梯亦可上。
南国疑逋客，东山作老夫。登朝非大隐，出谷是真愚。气直惭龙剑，心清爱玉壶。聊持循吏传，早晚囗为徒。
暇日留囗事，期云亦囗开。乡心持岁酒，津下赏山梅。晚实和商鼎，浓香拂寿杯。唯应招北客，日日踏青来。
令节逢烟雨，园亭但掩关。佳人宿妆薄，芳树彩绳闲。归思偏消酒，春寒为近山。花枝不可见，别恨灞陵间。
事外心如寄，虚斋卧更幽。微风生白羽，畏日隔青油。用拙怀归去，沉疴畏借留。东山自有计，蓬鬓莫先秋。
自叹淮阳卧，谁知去国心。幽亭来北户，高韵得南金。苔甃窥泉少，篮舆爱竹深。风蝉一清暑，应喜脱朝簪。
桐竹离披晓，凉风似故园。惊秋对旭日，感物坐前轩。江燕飞还尽，山榴落尚繁。平生信有意，衰久已忘言。
郡阁山斜对，风烟隔短墙。清池如写月，珍树尽凌霜。行乐知无闷，加餐颇自强。心期空岁晚，鱼意久相忘。
琥珀杯中物，琼枝席上人。乐声方助醉，烛影已含春。自顾行将老，何辞坐达晨。传觞称厚德，不问吐车茵。
玉立出岩石，风清曲囗囗。偶成聊近意，静对想凝神。牛渚中流月，兰亭上道春。古来心可见，寂寞为斯人。
南国冰霜晚，年华已暗归。闲招别馆客，远念故山薇。野艇虚还触，笼禽倦更飞。忘言亦何事，酣赏步清辉。
守土亲巴俗，腰章囗汉仪。春行乐职咏，秋感伴牢词。旧里藏书阁，闲门闭槿篱。遥惭退朝客，下马独相思。
汤沐成陈迹，山林遂寂寥。鹊飞应织素，凤起独吹箫。玉殿中参罢，云𫐌上汉遥。皇情非不极，空辍未央朝。
授册荣天使，陈诗感圣恩。山河启梁国，缟素及于门。泉向金卮咽，霜来玉树繁。都人听哀挽，泪尽望寒原。
起来林上月，潇洒故人情。铃阁人何事，莲塘晓独行。衣沾竹露爽，茶对石泉清。鼓吹前贤薄，群蛙试一鸣。
池岛清阴里，无人泛酒船。山蜩金奏响，荷露水精圆。静胜朝还暮，幽观白已玄。家林正如此，何事赋归田。
夜长秋始半，圆景丽银河。北渚清光溢，西山爽气多。鹤飞闻坠露，鱼戏见增波。千里家林望，凉飙换绿萝。
腰章非达士，闭阁是潜夫。匣剑宁求试，笼禽但自拘。江清牛渚镇，酒熟步兵厨。唯此前贤意，风流似不孤。
别馆青山郭，游人折柳行。落花经上巳，细雨带清明。𫛸鴂流芳暗，鸳鸯曲水平。归心何处醉，宝瑟有馀声。
右职移青绶，雄藩拜紫泥。江回玉垒下，气爽锦城西。皋鹤惊秋律，琴乌怨夜啼。离居同舍念，宿昔奉金闺。
一雨东风晚，山莺独报春。淹留巫峡梦，惆怅洛阳人。柳意笼丹槛，梅香覆锦茵。年华行可惜，瑶瑟莫生尘。
残暑三巴地，沈阴八月天。气昏高阁雨，梦倦下帘眠。愁鬓华簪小，归心社燕前。相思杜陵野，沟水独潺湲。
东风艳阳色，柳绿花如霰。竞理同心鬟，争持合欢扇。香传贾娘手，粉离何郎面。最恨卷帘时，含情独不见。
西园果初熟，上客心逾惬。凝粉乍辞枝，飘红仍带叶。幽姿写琼实，殷彩呈妆颊。持此赠佳期，清芬罗袖裛。
彩缕纤仍丽，凌风卷复开。方应五日至，应自九天来。在笥清光发，当轩暑气回。遥知及时节，刀尺火云催。
妍艳照江头，春风好客留。当垆知妾惯，送酒为郎羞。香渡传蕉扇，妆成上竹楼。数钱怜皓腕，非是不能留。
堤暖柳丝斜，风光属谢家。晚心应恋水，春恨定因花。步远怜芳草，归迟见绮霞。由来感情思，独自惜年华。
闲随少年去，试上大堤游。画角栖乌起，清弦过客愁。碑沈楚山石，珠彻汉江秋。处处风情好，卢家更上楼。
苍茫临故关，迢遰照秋山。万里平芜静，孤城落叶闲。露浓栖雁起，天远戍兵还。复映征西府，光深组练间。
孤城笛满林，断续共霜砧。夜月降羌泪，秋风老将心。静过寒垒遍，暗入故关深。惆怅梅花落，山川不可寻。
芳田岐路斜，脉脉惜年华。云路青丝骑，香含翠幰车。歌声仍隔水，醉色未侵花。唯有怀乡客，东飞羡曙鸦。
二轩将雨露，万里入烟沙。和气生中国，薰风属外家。塞芦随雁影，关柳拂驼花。努力黄云北，仙曹有雉车。
万里永昌城，威仪奉圣明。冰心瘴江冷，霜宪漏天晴。荒外开亭候，云南降斾旌。他时功自许，绝域转哀荣。
曾随何水部，待月东亭宿。今日重凭栏，清风空在竹。前山依旧碧，闲草经秋绿。时物方宛然，蛛丝一何速。
旧寺长桐孙，朝天是圣恩。谢公诗更老，萧傅道方尊。白法知深得，苍生要重论。若为将此望，心地向空门。
东门高处天，一望几悠然。白浪过城下，青山满寺前。尘光分驿道，岚色到人烟。气象须文字，逢君大雅篇。
曾共刘谘议，同时事道林。与君方掩泪，来客是知心。堦雪凌春积，钟烟向夕深。依然旧童子，相送出花阴。
皎洁青莲客，焚香对雪朝。竹风催淅沥，花雨让飘飖。触石和云积，萦池拂水消。只应将日月，颜色不相饶。
清明千万家，处处是年华。榆柳芳辰火，梧桐今日花。祭祠结云绮，游陌拥香车。惆怅田郎去，原回烟树斜。
花枝暖欲舒，粉署夜方初。世职推传盛，春刑是减馀。芸香能护字，铅椠善呈书。此地从头白，经年望雉车。
盛府自莲花，群公是岁华。兰姿丈人圃，松色大夫家。素卷堆瑶席，朱弦映绛纱。诗题三百首，高韵照春霞。
浔阳阮咸宅，九派竹林前。花屿高如浪，云峰远似天。江声在南巷，海气入东田。才子今朝去，风涛思渺然。
若道春无赖，飞花合逐风。巧知人意里，解入酒杯中。香湿胜含露，光摇似泛空。请君回首看，几片舞芳丛。
宋玉本悲秋，今朝更上楼。清波城下去，此意重悠悠。晚菊临杯思，寒山满郡愁。故关非内地，一为汉家羞。
倚槛恣流目，高城临大川。九回纡白浪，一半在青天。气肃晴空外，光翻晓日边。开襟值佳景，怀抱更悠然。
浩气抱天和，闲园载酒过。步因秋景旷，心向晚云多。翠玉思回凤，玄珠肯在鹅。问师登几地，空性奈诗何。
故乡南越外，万里白云峰。经论辞天去，香花入海逢。鹭涛清梵彻，蜃阁化城重。心到长安陌，交州后夜钟。
一丛婵娟色，四面清冷波。气润晚烟重，光闲秋露多。翠筠入疏柳，清影拂圆荷。岁晏琅玕实，心期有凤过。
妾家巫峡阳，罗幌寝兰堂。晓日临窗久，春风引梦长。落钗仍挂鬓，微汗欲销黄。纵便朦胧觉，魂犹逐楚王。
露井桃花发，双双燕并飞。美人姿态里，春色上罗衣。自爱频开镜，时羞欲掩扉。心知行路客，遥惹五香归。
阿娇年未多，体弱性能和。怕重愁拈镜，怜轻喜曳罗。临津双洛浦，对月两嫦娥。独有荆王殿，时时暮雨过。
北路古来难，年光独认寒。朔云侵鬓起，边月向眉残。芦井寻沙到，花门度碛看。薰风一万里，来处是长安。
主人得幽石，日觉公堂清。一片池上色，孤峰云外情。旧溪红藓在，秋水绿痕生。何必澄湖彻，移来有令名。
何事慰朝夕，不逾诗酒情。山河空道路，蕃汉共刀兵。礼乐新朝市，园林旧弟兄。向风一点泪，塞晚暮江平。
二九即重阳，天清野菊黄。近来逢此日，多是在他乡。晚色霞千片，秋声雁一行。不能高处望，恐断老人肠。
仙吏秦峨别，新诗鄂渚来。才推今北斗，职赋旧三台。雕镂心偏许，缄封手自开。何年相赠荅，却得到中台。
清晓上高台，秋风今日来。又添新节恨，犹抱故年哀。泪岂挥能尽，泉终闭不开。更伤春月过，私服示无缞。
晚岁俱为郡，新秋各异乡。燕鸿一声叫，郢树尽青苍。山霞侵衣润，江风卷簟凉。相思如汉水，日夜向浔阳。
平日本多恨，新秋偏易悲。燕词如惜别，柳意已呈衰。事国终无补，还家未有期。心中旧气味，苦校去年时。
君今侍紫垣，我已堕青天。委废从兹日，旋归在几年。心为西靡树，眼是北流泉。更过长沙去，江风满驿船。
重轮始发祥，齿胄方兴学。冥然升紫府，铿尔荐清乐。奠斝致馨香，在庭纷羽籥。礼成神既醉，髣髴缑山鹤。
登楼逃盛夏，万象正埃尘。对面雷嗔树，当街雨趁人。檐疏蛛网重，地湿燕泥新。吟罢清风起，荷香满四邻。
闻君有双鹤，羁旅洛城东。未放归仙去，何如乞老翁。且将临野水，莫闭在樊笼。好是长鸣处，西园白露中。
出佐青油幕，来吟白雪篇。须为九皋鹤，莫上五湖船。故态君应在，新诗我亦便。元侯看再入，好被暂流连。
暮行河堤上，四顾不见人。衰草际黄云，感叹愁我神。夜归孤舟卧，展转空及晨。谋计竟何就，嗟嗟世与身。
长安交游者，贫富各有徒。亲朋相过时，亦各有以娱。陋室有文史，高门有笙竽。何能辨荣悴，且欲分贤愚。
君子法天运，四时可前知。小人惟所遇，寒暑不可期。利害有常势，取舍无定姿。焉能使我心，皎皎远忧疑。
落叶不更息，断蓬无复归。飘飖终自异，邂逅暂相依。悄悄深夜语，悠悠寒月辉。谁云少年别，流泪各沾衣。
煌煌东方星，奈此众客醉。初喧或忿争，中静杂嘲戏。淋漓身上衣，颠倒笔下字。人生如此少，酒贱且勤置。
朝骑一马出，暝就一床卧。诗书渐欲抛，节行久已惰。冠敧感发秃，语误惊齿堕。孤负平生心，已矣知何奈。
少年饮酒时，踊跃见菊花。今来不复饮，每见恒咨嗟。伫立摘满手，行行把归家。此时无与语，弃置奈悲何。
人皆期七十，才半岂蹉跎。并出知己泪，自然白发多。晨兴为谁恸，还坐久滂沱。论文与晤语，已矣可如何。
居闲食不足，从仕力难任。两事皆害性，一生恒苦心。黄昏归私室，惆怅起叹音。弃置人间世，古来非独今。
南阳郭门外，桑下麦青青。行子去未已，春鸠鸣不停。秦商邈既远，湖海浩将经。孰忍生以戚，吾其寄馀龄。
舟行忘故道，屈曲高林间。林间无所有，奔流但潺潺。嗟我亦拙谋，致身落南蛮。茫然失所诣，无路何能还。
穆穆鸾凤友，何年来止兹。飘零失故态，隔绝抱长思。翠角高独耸，金华焕相差。坐蒙恩顾重，毕命守堦墀。
黄黄芜菁花，桃李事已退。狂风簸枯榆，狼籍九衢内。春序一如此，汝颜安足赖。谁能驾飞车，相从观海外。
天街东西异，祗命遂成游。月明御沟晓，蝉吟堤树秋。老僧情不薄，僻寺境还幽。寂寥二三子，归骑得相收。
日薄风景旷，出归偃前檐。晴云如擘絮，新月似磨镰。田野兴偶动，衣冠情久厌。吾生可携手，叹息岁将淹。
君居泥沟上，沟浊萍青青。蛙讙桥未扫，蝉嘒门长扃。名秩后千品，诗文齐六经。端来问奇字，为我讲声形。
翻翻江浦荷，而今生在此。擢擢菰叶长，芳根复谁徙。露涵两鲜翠，风荡相磨倚。但取主人知，谁言盆盎是。
朝蝇不须驱，暮蚊不可拍。蝇蚊满八区，可尽与相格。得时能几时，与汝恣啖咋。凉风九月到，扫不见踪迹。
鹊鸣声楂楂，乌噪声擭擭。争鬬庭宇间，持身博弹射。黄鹄能忍饥，两翅久不擘。苍苍云海路，岁晚将无获。
雀鸣朝营食，鸠鸣暮觅群。独有知时鹤，虽鸣不缘身。喑蝉终不鸣，有抱不列陈。蛙黾鸣无谓，合合祗乱人。
浩浩复汤汤，滩声抑更扬。奔流疑激电，惊浪似浮霜。梦觉灯生晕，宵残雨送凉。如何连晓语，一半是思乡。
今日是何朝，天晴物色饶。落英千尺堕，游丝百丈飘。泄乳交岩脉，悬流揭浪标。无心思岭北，猿鸟莫相撩。
乞雨女郎魂，炰羞洁且繁。庙开鼯鼠叫，神降越巫言。旱气期销荡，阴官想骏奔。行看五马入，萧飒已随轩。
郡城朝解缆，江岸暮依村。二女竹上泪，孤臣水底魂。双双归蜇燕，一一叫群猿。回首那闻语，空看别袖翻。
新开寒露丛，远比水间红。艳色宁相妒，嘉名偶自同。采江官渡晚，搴木古祠空。愿得勤来看，无令便逐风。
秦地吹箫女，湘波鼓瑟妃。佩兰初应梦，奔月竟沦辉。夫族迎魂去，宫官会葬归。从今沁园草，无复更芳菲。
寒食时看度，春游事已违。风光连日直，阴雨半朝归。不见红球上，那论彩索飞。惟将新赐火，向曙著朝衣。
早日羁游所，春风送客归。柳花还漠漠，江燕正飞飞。歌舞知谁在，宾僚逐使非。宋亭池水绿，莫忘蹋芳菲。
昔者谁能比，今来事不同。寂寥青草曲，散漫白榆风。架倒藤全落，篱崩竹半空。宁须惆怅立，翻覆本无穷。
一纪尊名正，三时孝养荣。高居朝圣主，厚德载群生。武帐虚中禁，玄堂掩太平。秋天笳鼓歇，松柏遍山鸣。
威仪备吉凶，文物杂军容。配地行新祭，因山托故封。凤飞终不返，剑化会相从。无复临长乐，空闻报晓钟。
追攀万国来，警卫百神陪。画翣登秋殿，容衣入夜台。云随仙驭远，风助圣情哀。只有朝陵日，妆奁一暂开。
雨后来更好，绕池遍青青。柳花闲度竹，菱叶故穿萍。独坐殊未厌，孤斟讵能醒。持竿至日暮，幽咏欲谁听。
兹游苦不数，再到遂经旬。萍盖污池净，藤笼老树新。林乌鸣讶客，岸竹长遮邻。子云祗自守，奚事九衢尘。
周楚仍连接，川原乍屈盘。云垂天不暖，尘涨雪犹干。印绶归台室，旌旗别将坛。欲知迎候盛，骑火万星攒。
去年秋露下，羇旅逐东征。今岁春光动，驱驰别上京。饮中相顾色，送后独归情。两地无千里，因风数寄声。
侯家林馆胜，偶入得垂竿。曲树行藤角，平池散芡盘。羽沈知食驶，缗细觉牵难。聊取夸儿女，榆条系从鞍。
一迳向池斜，池搪野草花。雨多添柳耳，水长减蒲芽。坐厌亲刑柄，偷来傍钓车。太平公事少，吏隐讵相赊。
独往南塘上，秋晨景气醒。露排四岸草，风约半池萍。鸟下见人寂，鱼来闻饵馨。所嗟无可召，不得倒吾缾。
秋半百物变，溪鱼去不来。风能坼芡觜，露亦染梨腮。远岫重叠出，寒花散乱开。所期终莫至，日暮与谁回。
老树无枝叶，风霜不复侵。腹穿人可过，皮剥蚁还寻。寄托惟朝菌，依投绝暮禽。犹堪持改火，未肯但空心。
今夕知何夕，花然锦帐中。自能当雪暖，那肯待春红。黄里排金粟，钗头缀玉虫。更烦将喜事，来报主人公。
祖席洛桥边，亲交共黯然。野晴山簇簇，霜晓菊鲜鲜。书寄相思处，杯衔欲别前。淮阳知不薄，终愿早回船。
淮南悲木落，而我亦伤秋。况与故人别，那堪羇宦愁。荣华今异路，风雨昔同忧。莫以宜春远，江山多胜游。
凭高试回首，一望豫章城。人由恋德泣，马亦别群鸣。寒日夕始照，风江远渐平。默然都不语，应识此时情。
行行指汉东，暂喜笑言同。雨雪离江上，蒹葭出梦中。面犹含瘴色，眼已见华风。岁暮难相值，酣歌未可终。
东风花树下，送尔出京城。久抱伤春意，新添惜别情。归来身已病，相见眼还明。更遣将诗酒，谁家逐后生。
放朝还不报，半路蹋泥归。雨惯曾无节，雷频自失威。见墙生菌遍，忧麦作蛾飞。岁晚偏萧索，谁当救晋饥。
来朝当路日，承诏改辕时。再领须句国，仍迁少昊司。暖风抽宿麦，清雨卷归旗。赖寄新珠玉，长吟慰我思。
朗朗闻街鼓，晨起似朝时。翻翻走驿马，春尽是归期。地失嘉禾处，风存蟋蟀辞。暮齿良多感，无事涕垂颐。
苍苍森八桂，兹地在湘南。江作青罗带，山如碧玉𥮾。户多输翠羽，家自种黄甘。远胜登仙去，飞鸾不假骖。
天平篇什外，政事亦无双。威令加徐土，儒风被鲁邦。清为公论重，宽得士心降。岁晏偏相忆，长谣坐北窗。
文武功成后，居为百辟师。林园穷胜事，钟鼓乐清时。摆落遗高论，雕镌出小诗。自然无不可，范蠡尔其谁。
尽瘁年将久，公今始暂闲。事随忧共减，诗与酒俱还。放意机衡外，收身矢石间。秋台风日迥，正好看前山。
奉使羌池静，临戎汴水安。冲天鹏翅阔，报国剑铓寒。晓日驱征骑，春风咏采兰。谁言臣子道，忠孝两全难。
四海失巢穴，两都困尘埃。感恩由未报，惆怅空一来。裘破气不暖，马羸鸣且哀。主人情更重，空使剑锋摧。
秦客何年驻，仙源此地深。还随蹑凫骑，来访驭风襟。院闭青霞入，松高老鹤寻。犹疑隐形坐，敢起窃桃心。
夜寒眠半觉，鼓笛闹嘈嘈。暗浪舂楼堞，惊风破竹篙。主人看使范，客子读离骚。闻道松醪贱，何须吝错刀。
晓日清明天，夜来嵩少雨。千门尚烟火，九陌无尘土。酒绿河桥春，漏闲宫殿午。游人恋芳草，半犯严城鼓。
竹柏风雨过，萧疏台殿凉。石渠写奔溜，金刹照颓阳。鹤飞岩烟碧，鹿鸣涧草香。山僧引清梵，幡盖绕回廊。
金羁白面郎，何处蹋青来。马娇郎半醉，躞蹀望楼台。似见楼上人，玲珑窗户开。隔花闻一笑，落日不知回。
分命诸侯重，葳蕤绣服香。八蛮治险阻，千骑蹋繁霜。山断旌旗出，天晴剑珮光。还将小戴礼，远出化南方。
离堂悲楚调，君奏豫章行。愁处雪花白，梦中江水清。扣船歌月色，避浪宿猿声。还作经年别，相思湖草生。
东风吹煖气，消散入晴天。渐变池塘色，欲生杨柳烟。蒙茸花向月，潦倒客经年。乡思应愁望，江湖春水连。
舜欲省蛮陬，南巡非逸游。九山沈白日，二女泣沧洲。目极楚云断，恨连湘水流。至今闻鼓瑟，咽绝不胜愁。
驿使向天西，巡羌复入氐。玉关晴有雪，砂碛雨无泥。落泪军中笛，惊眠塞上鸡。逢春乡思苦，万里草萋萋。
水隔群物远，夜深风起频。霜中千树橘，月下五湖人。听鹤忽忘寝，见山如得邻。明年还到此，共看洞庭春。
桃李有奇质，樗栎无妙姿。皆承庆云沃，一种春风吹。美恶苟同归，喧嚣徒尔为。相将任玄造，聊醉手中卮。
惆怅策疲马，孤蓬被风吹。昨东今又西，冉冉长路岐。岁晚树无叶，夜寒霜满枝。旅人恒苦辛，冥寞天何知。
村店月西出，山林鹎𫛥声。旅灯彻夜席，束囊事晨征。寂寂人尚眠，悠悠天未明。岂无偃息心，所务前有程。
缥缈空中丝，蒙笼道傍树。翻兹叶间吹，惹破花上露。悠扬丝意去，苒蒻花枝住。何计脱缠绵，天长春日暮。
萧条登古台，回首黄金屋。落叶不归林，高陵永为谷。妆容徒自丽，舞态阅谁目。惆怅穗帷空，歌声苦于哭。
嘉谷不夏熟，大器当晚成。徐生异凡鸟，安得非时鸣。汲汲有所为，驱驱无本情。懿哉苍梧凤，终见排云征。
客路度年华，故园云未返。悠悠去源水，日日只有远。始叹秋叶零，又看春草晚。寄书南飞鸿，相忆剧乡县。
宁体即云构，方前恒玉食。贫居岂及此，要自怀归忆。在梦关山远，如流岁华逼。明晨首乡路，迢遰孤飞翼。
弭棹已伤别，不堪离绪催。十年一心人，千里同舟来。乡路我尚遥，客游君未回。将何慰两端，互勉临岐杯。
三语又为掾，大家闻屈声。多年名下人，四姓江南英。衡岳半天秀，湘潭无底清。何言驱车远，去有蒙庄情。
羸马出都门，修途指江东。关河昨夜雨，草木非春风。矢舍虽未中，璞全终待攻。层霄秋可翔，岂不随高鸿。
有善伊凉曲，离别在天涯。虚堂正相思，所妙发邻家。声音虽类闻，形影终以遐。因之增远怀，惆怅菖蒲花。
幷州汾上阁，登望似吴阊。贯郭河通路，萦村水逼乡。城槐临枉渚，巷市接飞梁。莫论江湖思，南人正断肠。
不负人间累，栖身任所从。灰心闻密行，菜色见羸容。幻世方同悟，深居愿继踪。孤云与禅诵，到后在何峰。
无机成旅逸，中夜上江楼。云尽月如练，水凉风似秋。凫声闻梦泽，黛色上昭丘。不远人情在，良宵恨独游。
中宵天色净，片月出沧洲。皎洁临孤岛，婵娟入乱流。应同故园夜，独起异乡愁。那得修蓬转，从君上庾楼。
十上书仍寝，如流岁又迁。望家思献寿，算甲恨长年。虚牖传寒柝，孤灯照绝编。谁应问穷辙，泣尽更潸然。
宝塔过千仞，登临尽四维。毫端分马颊，墨点辨蛾眉。地迥风弥紧，天长日久迟。因高欲有赋，远意惨生悲。
西寺碧云端，东溟白雪团。年来一夜玩，君在半天看。素魄当怀上，清光在下寒。宜裁济江什，有阻惠连欢。
客路重阳日，登高寄上楼。风烟今令节，台阁古雄州。泛菊聊斟酒，持萸懒插头。情人共惆怅，良久不同游。
弭棹历尘迹，悄然关我情。伊无昔时节，岂有今日名。辞贵不辞贱，是心谁复行。钦哉此溪曲，永独古风清。
偕隐有贤亲，岷南四十春。栖云自匪石，观国暂同尘。就养思儿戏，延年爱鸟伸。还看谢时去，有类颍阳人。
投荒垂一纪，新诏下荆扉。疑比庄周梦，情如苏武归。赐环留逸响，五马助征𬴂。不羡衡阳雁，春来前后飞。
驱车方向阙，回首一临川。多垒非余耻，无谋终自怜。乱松知野寺，馀雪记山田。惆怅樵渔事，今还又落然。
水上鹄已去，亭中鸟又鸣。辞因使楚重，名为救齐成。荒垅遽千古，羽觞难再倾。刘伶今日意，异代是同声。
孤松停翠盖，托根临广路。不以险自防，遂为明所误。幸逢仁惠意，重此藩篱护。犹有半心存，时将承雨露。
连璧本难双，分符刺小邦。崩云下漓水，劈箭上浔江。负弩啼寒狖，鸣枹惊夜狵。遥怜郡山好，谢守但临窗。
鹓鸿念旧行，虚馆对芳塘。落日明朱槛，繁花照羽觞。泉归沧海近，树入楚山长。荣贱俱为累，相期在故乡。
柳州柳刺史，种柳柳江边。谈笑为故事，推移成昔年。垂阴当覆地，耸干会参天。好作思人树，惭无惠化传。
丘山仰德耀，天路下征𬴂。梦喜三刀近，书嫌五载违。凝情江月落，属思岭云飞。会入司徒府，还邀周掾归。
新沐换轻帻，晓池风露清。自谐尘外意，况与幽人行。霞散众山迥，天高数雁鸣。机心付当路，聊适羲皇情。
久为簪组累，幸此南夷谪。闲依农圃邻，偶似山林客。晓耕翻露草，夜榜响溪石。来往不逢人，长歌楚天碧。
悠悠雨初霁，独绕清溪曲。引杖试荒泉，解带围新竹。沈吟亦何事，寂寞固所欲。幸此息营营，啸歌静炎燠。
屏居负山郭，岁暮惊离索。野迥樵唱来，庭空烧烬落。世纷因事远，心赏随年薄。默默谅何为，徒成今与昨。
杪秋霜露重，晨起行幽谷。黄叶覆溪桥，荒村唯古木。寒花疏寂历，幽泉微断续。机心久已忘，何事惊麋鹿。
觉闻繁露坠，开户临西园。寒月上东岭，泠泠疏竹根。石泉远逾响，山鸟时一喧。倚楹遂至旦，寂寞将何言。
平埜春草绿，晓莺啼远林。日晴潇湘渚，云断岣嵝岑。仙驾不可望，世途非所任。凝情空景慕，万里苍梧阴。
弱植不盈尺，远意驻蓬瀛。月寒空堦曙，幽梦彩云生。粪壤擢珠树，莓苔插琼英。芳根閟颜色，徂岁为谁荣。
有美不自蔽，安能守孤根。盈盈湘西岸，秋至风露繁。丽影别寒水，秾芳委前轩。芰荷谅难杂，反此生高原。
早梅发高树，迥映楚天碧。朔吹飘夜香，繁霜滋晓白。欲为万里赠，杳杳山水隔。寒英坐销落，何用慰远客。
橘柚怀贞质，受命此炎方。密林耀朱绿，晚岁有馀芳。殊风限清汉，飞雪滞故乡。攀条何所叹，北望熊与湘。
晚英值穷节，绿润含朱光。以兹正阳色，窈窕凌清霜。远物世所重，旅人心独伤。回晖眺林际，摵摵无遗芳。
梅实迎时雨，苍茫值晚春。愁深楚猿夜，梦断越鸡晨。海雾连南极，江云暗北津。素衣今尽化，非为帝京尘。
旭日照寒野，鸒斯起蒿莱。啁啾有馀乐，飞舞西陵隈。回风旦夕至，零叶委陈荄。所栖不足恃，鹰隼纵横来。
团扇复团扇，奉君清暑殿。秋风入庭树，从此不相见。上有乘鸾女，苍苍虫网遍。明年入怀袖，别是机中练。
朝辞官军驿，前望顺阳路。野水啮荒坟，秋虫镂宫树。曾闻天宝末，胡马西南骛。城守鲁将军，拔城从此去。
莫猺自生长，名字无符籍。市易杂鲛人，婚姻通木客。星居占泉眼，火种开山脊。夜渡千仞谿，含沙不能射。
蛮语钩辀音，蛮衣斑斓布。熏狸掘沙鼠，时节祠盘瓠。忽逢乘马客，恍若惊麏顾。腰斧上高山，意行无旧路。
悠悠飞走情，同乐在阳和。岁中三百日，常恐风雨多。天人信遐远，时节易蹉跎。洞房有明烛，无乃酣且歌。
朝阳有鸣凤，不闻千万祀。𫛸鴂摧众芳，晨间先入耳。秋风白露晞，从是尔啼时。如何上春日，唧唧满庭飞。
兴云感阴气，疾足如见机。晴来意态行，有若功成归。葱茏含晚景，洁白凝秋晖。夜深度银汉，漠漠仙人衣。
前时送君去，挥手青门桥。路转不相见，犹闻马萧萧。今得出关书，行程日已遥。春还迟君至，共结芳兰苕。
高斋洒寒水，是夕山僧至。玄牝无关锁，琼书舍文字。灯明香满室，月午霜凝地。语到不言时，世间人尽睡。
吾王昔游幸，离宫云际开。朱旗迎夏早，凉轩避暑来。汤饼赐都尉，寒冰颁上才。龙髯不可望，玉座生尘埃。
山鸡临清镜，石燕赴遥津。何如上客会，长袖入华裀。体轻似无骨，观者皆耸神。曲尽回身处，层波犹注人。
少年负志气，信道不从时。只言绳自直，安知室可欺。百胜难虑敌，三折乃良医。人生不失意，焉能慕知己。
朔风悲老骥，秋霜动鸷禽。出门有远道，平野多层阴。灭没驰绝塞，振迅拂华林。不因感衰节，安能激壮心。
昔贤多使气，忧国不谋身。目览千载事，心交上古人。侯门有仁义，灵台多苦辛。不学腰如磬，徒使甑生尘。
秋次池上馆，林塘照南荣。尘衣纷未解，幽思浩已盈。风莲坠故萼，露菊含晚英。恨为一夕客，愁听晨鸡鸣。
圣言贵忠恕，至道重观身。法在何所恨，色相斯为仁。良时难久恃，阴谪岂无因。寂寞韶阳庙，魂归不见人。
终朝对尊酒，嗜兴非嗜甘。终日偶众人，纵言不纵谈。世情闲静见，药性病多谙。寄谢嵇中散，予无甚不堪。
万卷堆床书，学者识其真。万里长江水，征夫渡要津。养生非但药，悟佛不因人。燕石何须辨，逢时即至珍。
车音想辚辚，不见綦下尘。可怜平阳第，歌舞娇青春。金屋容色在，文园词赋新。一朝复得幸，应知失意人。
寂寥照镜台，遗基古南阳。真人昔来游，翠凤相随翔。目成在桑野，志遂贮椒房。岂无三千女，初心不可忘。
先生见尧心，相与去九有。斯民既已治，我得安林薮。道为自然贵，名是无穷寿。瑶坛在此山，识者常回首。
马踏尘上霜，月明江头路。行人朝气锐，宿鸟相辞去。流水隔远村，缦山多红树。悠悠关塞内，往来无闲步。
东南倚盖卑，维岳资柱石。前当祝融居，上拂朱鸟翮。青冥结精气，磅礴宣地脉。还闻肤寸阴，能致弥天泽。
朗朗鹍鸡弦，华堂夜多思。帘外雪已深，座中人半醉。翠蛾发清响，曲尽有馀意。酌我莫忧狂，老来无逸气。
忆昨与故人，湘江岸头别。我马映林嘶，君帆转山灭。马嘶循古道，帆灭如流电。千里江蓠春，故人今不见。
邑邑何邑邑，长沙地卑湿。楼上见春多，花前恨风急。猿愁肠断叫，鹤病翘趾立。牛衣独自眠，谁哀仲卿泣。
郁郁何郁郁，长安远如日。终日念乡关，燕来鸿复还。潘岳岁寒思，屈平憔悴颜。殷勤望归路，无雨即登山。
今宵帝城月，一望雪相似。遥想洛阳城，清光正如此。知君当此夕，亦望镜湖水。展转相忆心，月明千万里。
暑退人体轻，雨馀天色改。荷珠贯索断，竹粉残妆在。高僧扫室请，逸客登楼待。槐柳渐萧疏，闲门少光彩。
弥年不得意，新岁又如何。念昔同游者，而今有几多。以闲为自在，将寿补蹉跎。春色无情故，幽居亦见过。
公府想无事，西池秋水清。去年为狎客，永日奉高情。况有台上月，如闻云外笙。不知桑落酒，今岁与谁倾。
结构得奇势，朱门交碧浔。外来始一望，写尽平生心。日轩漾波影，月砌镂松阴。几度欲归去，回眸情更深。
迥破林烟出，俯窥石潭空。波摇杏梁日，松韵碧窗风。隔水生别岛，带桥如断虹。九疑南面事，尽入寸眸中。
芳幄覆云屏，石奁开碧镜。支流日飞洒，深处自疑莹。潜去不见迹，清音常满听。有时病朝酲，来此心神醒。
潇洒青林际，夤缘碧潭隈。淙流冒石下，轻波触砌回。香风逼人度，幽花覆水开。故令无四壁，晴夜月光来。
楚客忆关中，疏溪想汾水。萦纡非一曲，意态如千里。倒影罗文动，微波笑颜起。君今赐环归，何人承玉趾。
晶晶掷岩端，洁光如可把。琼枝曲不折，云片晴犹下。石坚激清响，叶动承馀洒。前时明月中，见是银河泻。
潆渟幽壁下，深净如无力。风起不成文，月来同一色。地灵草木瘦，人远烟霞逼。往往疑列仙，围碁在岩侧。
飞流透嵌隙，喷洒如丝棼。含晕迎初旭，翻光破夕曛。馀波遶石去，碎响隔溪闻。却望琼沙际，逶迤见脉分。
流水遶双岛，碧溪相并深。浮花拥曲处，远影落中心。闲鹭久独立，曝龟惊复沈。𬞟风有时起，满谷箫韶音。
溅溅漱幽石，注入团圆处。有如常满杯，承彼清夜露。岩曲月斜照，林寒春晚煦。游人不敢触，恐有蛟龙护。
故人日已远，窗下尘满琴。坐对一撙酒，恨多无力斟。幕疏萤色迥，露重月华深。万境与群籁，此时情岂任。
为问游春侣，春情何处寻。花含欲语意，草有鬬生心。雨频催发色，云轻不作阴。纵令无月夜，芳兴暗中深。
河鼓灵旗动，嫦娥破镜斜。满空天是幕，徐转斗为车。机罢犹安石，桥成不碍槎。谁知观津女，竟夕望云涯。
天衢启云帐，神驭上星桥。初喜渡河汉，频惊转斗杓。馀霞张锦幛，轻电闪红绡。非是人间世，还悲后会遥。
边马萧萧鸣，边风满碛生。暗添弓箭力，斗上鼓鼙声。袭月寒晕起，吹云阴阵成。将军占气候，出号夜翻营。
霜简映金章，相辉同舍郎。天威巡虎落，星使出鸳行。尊俎成全策，京坻阅见粮。归来虏尘灭，画地奏明光。
兄弟尽鸳鸾，归心切问安。贪荣五彩服，遂挂两梁冠。侍膳曾调鼎，循陔更握兰。从今别君后，长忆德星看。
祖帐临周道，前旌指晋城。午桥群吏散，亥字老人迎。诗酒同行乐，别离方见情。从此洛阳社，吟咏属书生。
束简下延阁，买符驱短辕。同人惜分袂，结念醉芳樽。切切别弦急，萧萧征骑烦。临岐无限意，相视却忘言。
洛阳天坛上，依稀似玉京。夜分先见日，月静远闻笙。云路将鸡犬，丹台有姓名。古来成道者，兄弟亦同行。
春来山事好，归去亦逍遥。水净苔莎色，露香芝术苗。登台吸瑞景，飞步翼神飙。愿荐埙篪曲，相将学玉箫。
翩翩马上郎，驱传渡三湘。橘树沙洲暗，松醪酒肆香。素风传竹帛，高价聘琳琅。楚水多兰芷，何人事搴芳。
绿树满褒斜，西南蜀路赊。驿门临白草，县道入黄花。相府开油幕，门生逐绛纱。行看布政后，还从入京华。
世业嵩山隐，云深无四邻。药炉烧姹女，酒瓮贮贤人。晚日华阴雾，秋风函谷尘。送君从此去，铃阁少谈宾。
绿野芳城路，残春柳絮飞。风鸣骕骦马，日照老莱衣。洛苑鱼书至，江村雁户归。相思望淮水，双鲤不应稀。
谁怜相门子，不语望秋山。生长绮纨内，辛勤笔砚间。荣亲在名字，好学弃官班。伫俟明年桂，高堂开笑颜。
衔命出尚书，新恩换使车。汉庭无右者，梁苑重归欤。又食建业水，曾依京口居。共经何限事，宾主两如初。
重叠稽亭路，山僧归独行。远峰斜日影，本寺旧钟声。徒侣问新事，烟云怆别情。应夸乞食处，踏遍凤凰城。
穷巷唯秋草，高僧独扣门。相欢如旧识，问法到无言。水为风生浪，珠非尘可昏。悟来皆是道，此别不销魂。
师在白云乡，名登善法堂。十方传句偈，八部会坛场。飞锡无定所，宝书留旧房。唯应衔果雁，相送至衡阳。
师逢吴兴守，相伴住禅扃。春雨同栽树，秋灯对讲经。庐山曾结社，桂水远扬舲。话旧还惆怅，天南望柳星。
看画长廊遍，寻僧一径幽。小池兼鹤净，古木带蝉秋。客至茶烟起，禽归讲席收。浮杯明日去，相望水悠悠。
紫陌夜来雨，南山朝下看。戟枝迎日动，阁影助松寒。瑞气转绡縠，游光泛波澜。御沟新柳色，处处拂归鞍。
天地英雄气，千秋尚凛然。势分三足鼎，业复五铢钱。得相能开国，生儿不象贤。凄凉蜀故妓，来舞魏宫前。
仙院御沟东，今来事不同。门开青草日，楼闭绿杨风。将犬升天路，披云赴月宫。武皇曾驻跸，亲问主人翁。
轩皇传上略，蜀相运神机。水落龙蛇出，沙平鹅鹳飞。波涛无动势，鳞介避馀威。会有知兵者，临流指是非。
天将今夜月，一遍洗寰瀛。暑退九霄净，秋澄万景清。星辰让光彩，风露发晶英。能变人间世，翛然是玉京。
长安铜雀鸣，秋稼与云平。玉烛调寒暑，金风报顺成。川原呈上瑞，恩泽赐闲行。欲反重城掩，犹闻歌吹声。
潮满冶城渚，日斜征虏亭。蔡洲新草绿，幕府旧烟青。兴废由人事，山川空地形。后庭花一曲，幽怨不堪听。
日午树阴正，独吟池上亭。静看蜂教诲，闲想鹤仪形。法酒调神气，清琴入性灵。浩然机已息，几杖复何铭。
早忝金马客，晚为商洛翁。知名四海内，多病一生中。举世往还尽，何人心事同。几时登岘首，恃旧揖三公。
册命出宸衷，官仪自古崇。特膺平土拜，光赞格天功。再佩扶阳印，常乘鲍氏骢。七贤遗老在，犹得咏清风。
劳动诸贤者，同来问病夫。添炉烹雀舌，洒水净龙须。身是芭蕉喻，行须筇竹扶。医王有妙药，能乞一丸无。
长泊起秋色，空江涵霁晖。暮霞千万状，宾鸿次第飞。古戍见旗迥，荒村闻犬稀。轲峨艑上客，劝酒夜相依。
鹰至感风候，霜馀变林麓。孤颿带日来，寒江转沙曲。戍摇旗影动，津晚橹声促。月上彩霞收，渔歌远相续。
候吏立沙际，田家连竹溪。枫林社日鼓，茅屋午时鸡。鹊噪晚禾地，蝶飞秋草畦。驿楼宫树近，疲马再三嘶。
视事画屏中，自称三癖翁。管弦泛春渚，旌斾拂晴虹。酒对青山月，琴韵白𬞟风。会书团扇上，知君文字工。
籍通金马门，家在铜𫘞陌。省闼昼无尘，宫树朝凝碧。荒街浅深辙，古渡潺湲石。唯有嵩丘云，堪夸早朝客。
独上百尺楼，目穷思亦愁。初日遍露草，野田荒悠悠。尘息长道白，林清宿烟收。回首云深处，永怀乡旧游。
中庭望启明，促促事晨征。寒树鸟初动，霜桥人未行。水流白烟起，日上彩霞生。隐士应高枕，无人问姓名。
雪霁太阳津，城池表里春。河流添马颊，原色动龙鳞。万里独归客，一杯逢故人。登高向西望，关路正飞尘。
借问池台主，多居要路津。千金买绝境，永日属闲人。竹径萦纡入，花林委曲巡。斜阳众客散，空锁一园春。
十年江海守，旦夕有归心。及此西还日，空成东武吟。花间数杯酒，月下一张琴。闻说功名事，依前惜寸阴。
芦苇晚风起，秋江鳞甲生。残霞忽变色，游雁有馀声。戍鼓音响绝，渔家灯火明。无人能咏史，独自月中行。
宴坐白云端，清江直下看。来人望金刹，讲席绕香坛。虎啸夜林动，鼍鸣秋涧寒。众音徒起灭，心在净中观。
不出孤峰上，人间四十秋。视身如传舍，阅世似东流。法为因缘立，心从次第修。中宵问真偈，有住是吾忧。
前年牧锦城，马蹋血泥行。千里追戎首，三军许勇名。残兵疑鹤唳，空垒辩乌声。一误云中级，南游湘水清。
繁露传家学，青莲译梵书。火风乖四大，文字废三馀。欹枕昼眠静，折巾秋鬓疏。武皇思视草，谁许茂陵居。
蚤花常犯寒，繁实常苦酸。何事上春日，坐令芳意阑。夭桃定相笑，游妓肯回看。君问调金鼎，方知正味难。
出震清多难，乘时播大钧。操弦调六气，挥翰动三辰。运偶升天日，哀深率土人。瑶池无辙迹，谁见属车尘。
凤翣拥铭旌，威迟异吉行。汉仪陈秘器，楚挽咽繁声。驻綍辞清庙，凝笳背直城。唯应留内传，知是向蓬瀛。
宝历方无限，仙期忽有涯。事亲崇汉礼，传圣法殷家。晚出芙蓉阙，春归棠棣华。玉轮今日动，不是画云车。
任贤劳梦寐，登位富春秋。欲遂东人幸，宁虞杞国忧。长杨收羽骑，太液泊龙舟。惟有衣冠在，年年怆月游。
讲学金华殿，亲畊钩盾田。侍臣容谏猎，方士信求仙。虹影俄侵日，龙髯不上天。空馀水银海，长照夜灯前。
继体三才理，承颜九族亲。禹功留海内，殷历付天伦。调露曲常在，秋风词尚新。本支方百代，先让棣华春。
月落宫车动，风凄仪杖闲。路唯瞻凤翣，人尚想龙颜。御宇方无事，乘云遂不还。圣情悲望处，沈日下西山。
享国十五载，升天千万年。龙镳仙路远，骑吹礼容全。日下初陵外，人悲旧剑前。周南有遗老，掩泪望秦川。
雕弓封旧国，黑弰继前功。十年镇南雍，九命作司空。池台乐事尽，箫鼓葬仪雄。一代英豪气，晓散白杨风。
阴山贵公子，来葬五陵西。前马悲无主，犹带朔风嘶。汉水晋山郭，襄杨白铜鞮。至今有遗爱，日暮人凄凄。
邺下杀才子，苍茫冤气凝。枯杨映漳水，野火上西陵。马鬣今无所，龙门昔共登。何人为吊客，唯是有青蝇。
五驱龙虎节，一入凤凰池。令尹自无喜，羊公人不疑。天归京兆日，叶下洞庭时。湘水秋风至，凄凉吹素旗。
丹旐发江皋，人悲雁亦号。湘南罢亥市，汉上改词曹。表墓双碑立，尊名一字褒。尝闻平楚狱，为报里门高。
返葬三千里，荆衡达帝畿。逢人即故吏，拜奠尽沾衣。地得青乌相，宾惊白鹤飞。五公碑尚在，今日亦同归。
子侯一日病，滕公千载归。门庭怆已变，风物澹无辉。群吏谒新府，旧宾沾素衣。歌堂忽暮哭，贺雀尽惊飞。
韦公八十馀，位至六尚书。五福唯无富，一生谁得如。桂枝攀最久，兰省出仍初。海内时流尽，何人动素车。
故池春又至，一到一伤情。雁鹜群犹下，蛙螟衣已生。竹丛身后长，台势雨来倾。六尺孤安在，人间未有名。
征徒出灞涘，回首伤如何。故人云雨散，满目山川多。行车无停轨，流景同迅波。前欢渐成昔，感叹益劳歌。
左迁凡二纪，重见帝城春。老大归朝客，平安出岭人。每行经旧处，却想似前身。不改南山色，其馀事事新。
楚泽雪初霁，楚城春欲归。清淮变寒色，远树含清晖。原野已多思，风霜潜减威。与君同旅雁，北向刷毛衣。
寂寞一双鹤，主人在西京。故巢吴苑树，深院洛阳城。徐引竹间步，远含云外情。谁怜好风月，邻舍夜吹笙。
丹顶宜承日，霜翎不染泥。爱池能久立，看月未成栖。一院春草长，三山归路迷。主人朝谒早，贪养汝南鸡。
蝉声未发前，已自感流年。一入凄凉耳，如闻断续弦。晴清依露叶，晚急畏霞天。何事秋卿咏，逢时亦悄然。
皎皎华亭鹤，来随太守船。青云意长在，沧海别经年。留滞清洛苑，裴回明月天。何如凤池上，双舞入祥烟。
南岭见秋雪，千门生早寒。闲时驻马望，高处卷帘看。雾散琼枝出，日斜铅粉残。偏宜曲江上，倒影入清澜。
雨引苔侵壁，风驱叶拥堦。久留闲客话，宿请老僧斋。酒瓮新陈接，书签次第排。翛然自有处，摇落不伤怀。
凤城烟雨歇，万象含佳气。酒后人倒狂，花时天似醉。三春车马客，一代繁华地。何事独伤怀，少年曾得意。
何处深春好，春深万乘家。宫门皆映柳，辇路尽穿花。池色连天汉，城形象帝车。旌旗暖风里，猎猎向西斜。
何处深春好，春深阿母家。瑶池长不夜，珠树正开花。桥峻通星渚，楼暄近日车。层城十二阙，相对日西斜。
何处深春好，春深执政家。恩光贪捧日，贵重不看花。玉馔堂交印，沙堤柱碍车。多门一已闭，直道更无斜。
何处深春好，春深大镇家。前旌光照日，后骑蹙成花。节院收衙队，球场簇看车。广筵歌舞散，书号夕阳斜。
何处深春好，春深贵戚家。枥嘶无价马，庭发有名花。欲进宫人食，先薰命妇车。晚归长带酒，冠盖任倾斜。
何处深春好，春深恩泽家。炉添龙脑炷，绶结虎头花。宾客珠成履，婴孩锦缚车。画堂帘幕外，来去燕飞斜。
何处深春好，春深京兆家。人眉新柳叶，马色醉桃花。盗息无鸣鼓，朝回自走车。能令帝城外，不敢迳由斜。
何处深春好，春深刺史家。夜阑犹命乐，雨甚亦寻花。傲客多凭酒，新姬苦上车。公门吏散后，风摆戟衣斜。
何处深春好，春深羽客家。芝田绕舍色，杏树满山花。云是淮王宅，风为列子车。古坛操简处，一迳入林斜。
何处深春好，春深小隐家。芟庭留野菜，撼树去狂花。醉酒一千日，贮书三十车。雉衣从露体，不敢有馀斜。
何处深春好，春深富室家。唯多贮金帛，不拟负莺花。国乐呼连辔，行厨载满车。归来看理曲，灯下宝钗斜。
何处深春好，春深豪士家。多沽味浓酒，贵买色深花。已臂鹰随马，连催妓上车。城南踏青处，村落逐原斜。
何处深春好，春深贵胄家。迎呼偏熟客，拣选最多花。饮馔开华幄，笙歌出钿车。兴酣樽易罄，连泻酒瓶斜。
何处深春好，春深唱第家。名传一纸榜，兴管九衢花。荐听诸侯乐，来随计吏车。杏园抛曲处，挥袖向风斜。
何处深春好，春深少妇家。能偷新禁曲，自剪入时花。追逐同游伴，平章贵价车。从来不堕马，故谴髻鬟斜。
何处深春好，春深幼女家。双鬟梳顶髻，两面绣裙花。妆坏频临镜，身轻不占车。秋千争次第，牵拽彩绳斜。
何处深春好，春深兰若家。当香收柏叶，养蜜近梨花。野迳宜行乐，游人尽驻车。菜园篱落短，遥见桔槔斜。
何处深春好，春深老宿家。小栏围蕙草，高架引藤花。四字香书印，三乘壁画车。迟回听句偈，双树晚阴斜。
何处深春好，春深种莳家。分畦十字水，接树两般花。栉比栽篱槿，咿哑转井车。可怜高处望，棋布不曾斜。
何处春深好，春深稚子家。争骑一竿竹，偷折四邻花。笑击羊皮鼓，行牵犊颔车。中庭贪夜戏，不觉玉绳斜。
三秋伤望眼，终日哭途穷。两目今先暗，中年似老翁。看朱渐成碧，羞日不禁风。师有金篦术，如何为发蒙。
前日过萧寺，看师上讲筵。都人礼白足，施者散金钱。方便无非教，经行不废禅。还知习居士，发论侍弥天。
蝉韵极清切，始闻何处悲。人含不平意，景值欲秋时。此岁方晼晚，谁家无别离。君言催我老，已是去年诗。
一别旧游尽，相逢俱涕零。在人虽晚达，于树似冬青。痛饮连宵醉，狂吟满坐听。终期抛印绶，共占少微星。
湖上收宿雨，城中无昼尘。楼依新柳贵，池带乱苔春。云水正一望，簿书来绕身。烟波洞庭路，愧彼扁舟人。
洞户夜帘卷，华堂秋簟清。萤飞过池影，蛩思绕阶声。老枕知将雨，高窗报欲明。何人谙此景，远问白先生。
庭树晓禽动，郡楼残点声。灯挑红烬落，酒煖白光生。髪少嫌梳利，颜衰恨镜明。独吟谁应和，须寄洛阳城。
把镜朝犹在，添香夜不归。鸳鸯拂瓦去，鹦鹉透笼飞。不逐张公子，即随刘武威。新知正相乐，从此脱青衣。
半夜碧云收，中天素月流。开城邀好客，置酒赏清秋。影透衣香润，光凝歌黛愁。斜辉犹可玩，移宴上西楼。
州远雄无益，年高健亦衰。兴情逢酒在，筋力上楼知。蝉噪芳意尽，雁来愁望时。商山紫芝客，应不向秋悲。
乍起衣犹冷，微吟帽半欹。霜凝南屋瓦，鸡唱后园枝。洛水碧云晓，吴宫黄叶时。两传千里意，书札不如诗。
明丽碧天霞，丰茸紫绶花。香闻荀令宅，艳入孝王家。几岁自荣乐，高情方叹嗟。有人移上苑，犹足占年华。
鄂渚临流别，梁园冲雪来。旅愁随冻释，欢意待花开。城晓乌频起，池春雁欲回。饮和心自醉，何必管弦催。
公来第四秋，乐国号无愁。军士游书肆，商人占酒楼。熊罴交黑矟，宾客满青油。今日文章主，梁王不姓刘。
寒光照旌节，关路晓无尘。吏谒前丞相，山迎旧主人。东瞻军府静，西望敕书频。心共黄河水，同升天汉津。
傲士更逢酒，乐天仍对花。文章管星历，情兴占年华。宦达翻思退，名高却不夸。惟存浩然气，相共赏烟霞。
好雪动高情，心期在玉京。人披鹤氅出，马踏象筵行。照耀楼台变，淋漓松桂清。玄都留五字，使入步虚声。
重门不下关，枢务有馀闲。上客同看雪，高亭尽见山。瑞呈霄汉外，兴入笑言间。知是平阳会，人人带酒还。
朱门退公后，高兴对花枝。望阙无穷思，看书欲尽时。含芳朝竞发，凝艳晚相宜。人意殷勤惜，狂风岂得知。
前陪看花处，邻里近王昌。今想临戎地，旌旗出汶阳。营飞柳絮雪，门耀戟枝霜。东望清河水，心随艑上郎。
远守宦情薄，故人书信来。共曾花下别，今独雪中回。纸尾得新什，眉头还暂开。此时同雁鹜，池上一徘徊。
寂寞蝉声静，差池燕羽回。秋风怜越绝，朔气想台骀。相去数千里，无因同一杯。殷勤望飞雁，新自塞垣来。
书信来天外，琼瑶满匣中。衣冠南渡远，旌节北门雄。鹤唳华亭月，马嘶榆塞风。山川几千里，惟有两心同。
别侣孤鹤怨，冲天威凤归。容光一以间，梦想是耶非。芳讯远弥重，知音老更稀。不如湖上雁，北向整毛衣。
荀令园林好，山公游赏频。岂无花下侣，远望眼中人。斜日渐移影，落英纷委尘。一吟相思曲，惆怅江南春。
蕙草芳未歇，绿槐阴已成。金罍唯独酌，瑶瑟有离声。翔泳各殊势，篇章空寄情。应怜三十载，未变使君名。
数丛如雪色，一旦冒霜开。寒蘂差池落，清香断续来。思深含别怨，芳谢惜年催。千里难同赏，看看又早梅。
坛下雪初霁，南城冻欲生。斋心祠上帝，高步领名卿。沐浴含芳泽，周旋听佩声。犹怜广平守，寂寞竟何成。
曾作关中客，频经伏毒岩。晴烟沙苑树，晚日渭川帆。昔是青春貌，今悲白雪髯。郡楼空一望，含意卷高帘。
年年曲江望，花发即经过。未饮心先醉，临风思倍多。三春看又尽，两地欲如何。日望长安道，空成劳者歌。
金牛蜀楼远，玉树帝城春。荣耀生华馆，逢迎欠主人。帘前疑小雪，墙外丽行尘。来去皆回首，情深是德邻。
柳动御沟清，威迟堤上行。城隅日未过，山色雨初晴。莺避传呼起，花临府署明。簿书盈几案，要自有高情。
兹地回銮日，皇家禅圣时。路无胡马迹，人识汉官仪。天子旌旗度，法王龙象随。知怀去家叹，经此益迟迟。
军城临汉水，旌斾起春风。远思见江草，归心看塞鸿。野花沿古道，新叶映行宫。惟有诗兼酒，朝朝两不同。
蜀国花已尽，越桃今已开。色疑琼树倚，香似玉京来。且赏同心处，那忧别叶催。佳人如拟咏，何必待寒梅。
相去三千里，闻蝉同此时。清吟晓露叶，愁噪夕阳枝。忽尔弦断绝，俄闻管参差。洛桥碧云晚，西望佳人期。
散诞向阳眠，将闲敌地仙。诗情茶助爽，药力酒能宣。风碎竹间日，露明池底天。同年未同隐，缘欠买山钱。
寒夜阴云起，疏林宿鸟惊。斜风闪灯影，迸雪打窗声。竟夕不能寐，同年知此情。汉皇无奈老，何况本书生。
祖帐临伊水，前旌指渭河。风烟里数少，云雨别情多。重叠受恩久，邅回如命何。东山与东阁，终异再经过。
旧托松心契，新交竹使符。行年同甲子，筋力羡丁夫。别后诗成帙，携来酒满壶。今朝停五马，不独为罗敷。
案头开缥帙，肘后检青囊。唯有达生理，应无治老方。减书存眼力，省事养心王。君酒何时熟，相携入醉乡。
暑服宜秋著，清琴入夜弹。人情皆向菊，风意欲摧兰。岁稔贫心泰，天凉病体安。相逢取次第，却甚少年欢。
池馆今正好，主人何寂然。白莲方出水，碧树未鸣蝉。静室宵闻磬，斋厨晚绝烟。蕃僧如共载，应不是神仙。
庭晚初辨色，林秋微有声。槿衰犹强笑，莲迥却多情。檐燕归心动，韝鹰俊气生。闲人占闲景，酒熟且同倾。
雨歇晚霞明，风调夜景清。月高微晕散，云薄细鳞生。露草百虫思，秋林千叶声。相望一步地，脉脉万重情。
月露发光彩，此时方见秋。夜凉金气应，天静火星流。蛩响偏依井，萤飞直过楼。相知尽白首，清景复追游。
小台堪远望，独上清秋时。有酒无人劝，看山只自知。幽禽啭新竹，孤莲落静池。高门勿遽掩，好客无前期。
夜云起河汉，朝雨洒高林。梧叶先风落，草虫迎湿吟。簟凉扇恩薄，室静琴思深。且喜炎前别，安能怀寸阴。
耳虚多听远，展传晨鸡鸣。一室背灯卧，中宵扫叶声。兰芳经雨败，鹤病得秋轻。肯踏衡门草，唯应是友生。
九转欲成就，百神应主持。婴啼鼎上去，老貌镜前悲。却顾空丹灶，回心向酒卮。醺然耳热后，暂似少年时。
渐入有年数，喜逢新岁来。震方天籁动，寅位帝车回。门巷扫残雪，林园惊早梅。与君同甲子，寿酒让先杯。
泥沙难振拔，谁复问穷通。莫讶提壶赠，家传枕麹风。成谣独酌后，深意片言中。不进终无已，应须荀令公。
谭笑在岩廊，人人尽所长。仪形见山立，文字动星光。日运丹青笔，时看赤白囊。伫闻戎马息，入贺领鸳行。
今日油幢引，他年黄纸追。同为三楚客，独有九霄期。宿草恨长在，伤禽飞尚迟。武昌应已到，新柳映红旗。
岁杪风物动，雪馀宫苑晴。兔园宾客至，金谷管弦声。洛水故人别，吴宫新燕迎。越郎忧不浅，怀袖有琼英。
别墅洛城外，月明村野通。光辉满地上，丝管发舟中。堤艳菊花露，岛凉松叶风。高情限清禁，寒漏滴深宫。
飞雨过池阁，浮光生草树。新竹开粉奁，初莲𦶟香注。野花无时节，水鸟自来去。若问知境人，人间第一处。
一入石渠署，三闻宫树蝉。丹霄未得路，白发又添年。双节外台贵，孤箫中禁传。征黄在旦夕，早晚发南燕。
木落汉川夜，西湖悬玉钩。旌旗环水次，舟檝泛中流。目极想前事，神交如共游。瑶琴久已绝，松韵自悲秋。
林端落照尽，湖上远岚清。水榭芝兰室，仙舟鱼鸟情。人琴久寂寞，烟月若平生。一泛钓璜处，再吟锵玉声。
巩树烟月上，清光含碧流。且无三已色，犹泛五湖州。鹏息风还起，凤归林正秋。虽攀小山桂，此地不淹留。
家山见初月，林壑悄无尘。幽境此何夕，清光如为人。潭空破镜入，风动翠蛾嚬。会向琐窗望，追思伊洛滨。
暂别明庭去，初随优诏还。曾为鹏鸟赋，喜过凿龙山。新墅烟火起，野程泉石间。岩廊人望在，只得片时闲。
业继韦平后，家依昆阆间。恩华辞北第，潇洒爱东山。满室图书在，入门松菊闲。垂天虽暂息，一举出人寰。
独宿望海楼，夜深珍木冷。僧房已闭户，山月方出岭。碧池涵剑彩，宝刹摇星影。却忆郡斋中，虚眠此时景。
吴越古今路，沧波朝夕流。从来别离地，能使管弦愁。江草带烟暮，海云含雨秋。知君五陵客，不乐石门游。
云外支硎寺，名声敌虎丘。石文留马迹，峰势耸牛头。泉眼潜通海，松门预带秋。迟回好风景，王谢昔曾游。
几岁悲南国，今朝赋北征。归心渡江勇，病体得秋轻。海阔石门小，城高粉堞明。金山旧游寺，过岸听钟声。
故国荒台在，前临震泽波。绮罗随世尽，麋鹿古时多。筑用金锤力，摧因石鼠窠。昔年雕辇路，唯有采樵歌。
仙子东南秀，泠然善驭风。笙歌五云里，天地一壶中。受箓金华洞，焚香玉帝宫。我来君闭户，应是向崆峒。
常时同砚席，寄砚感离群。清越敲寒玉，参差叠碧云。烟岚馀斐亹，水墨两氛氲。好与陶贞白，松窗写紫文。
振蛰春潜至，湘南人未归。身加一日长，心觉去年非。燎火委虚烬，儿童衒彩衣。异乡无旧识，车马到门稀。
浮云金络膝，昨日别朱轮。衔草如怀恋，嘶风尚意频。曾将此君子，不是换佳人。从此西归路，应容蹑后尘。
君书问风俗，此地接炎州。淫祀多青鬼，居人少白头。旅情偏在夜，乡思岂唯秋。每羡朝宗水，门前尽日流。
隐士遗尘在，高僧精舍开。地形临渚断，江势触山回。楚野花多思，南禽声例哀。殷勤最高顶，闲即望乡来。
萧条对秋色，相忆在云泉。木落病身死，潮平归思悬。凉钟山顶寺，暝火渡头船。此地非吾土，闲留又一年。
死且不自觉，其馀安可论。昨宵凤池客，今日雀罗门。骑吏尘未息，铭旌风已翻。平生红粉爱，惟解哭黄昏。
昔日股肱守，朱轮兹地游。繁华日已谢，章句此空留。蔓草佳城闭，故林棠树秋。今来重垂泪，不忍过西州。
采撷黄姜蘂，封题青琐闱。共闻调膳日，正是退朝归。响为纤筵发，情随彩翰飞。故将天下宝，万里与光辉。
生为齐赘婿，死作楚先贤。应以客卿葬，故临官道边。寓言本多兴，放意能合权。我有一石酒，置君坟树前。
湖上收宿雨，故国思如此。若为天外心，东屯沧海阔。南让洞庭宽，翠粒照晴露。银花垂院榜，翠羽撼绦铃。
丛石依古城，悬泉洒清池。高低袤丈内，衡霍相蔽亏。归田竟何因，为郡岂所宜。谁能辨人野，寄适聊在斯。
公府政多暇，思与仁智全。为山想岩穴，引水听潺湲。轩冕迹自逸，尘俗无由牵。苍生方瞩望，讵得赋归田。
高情乐闲放，寄迹山水中。朝霞铺座右，虚白贮清风。潜窦激飞泉，石路跻且崇。步武有胜概，不与俗情同。
激水泻飞瀑，寄怀良在兹。如何谢安石，要结东山期。入座兰蕙馥，当轩松桂滋。于焉悟幽道，境寂心自怡。
飞泉天台状，峭石蓬莱姿。潺湲与青翠，咫尺当幽奇。居然尽精道，得以书妍词。岂无他山胜，懿此清轩墀。
中庭起崖谷，漱玉下涟漪。丹丘谁云远，寓象得心期。岂不贵锺鼎，至怀在希夷。唯当蓬莱阁，灵凤复来仪。
太尉留琴地，时移重可寻。徽弦一掩抑，风月助登临。荣驻青油骑，高张白雪音。只言酬唱美，良史记王箴。
静对烟波夕，犹思栋宇青。卧龙空有处，驯鸟独忘情。顾步襟期远，参差物象横。自宜雕乐石，爽气际青城。
跻险入幽林，翠微含竹殿。泉声无休歇，山色时隐见。潮来杂风雨，梅落成霜霰。一从方外游，顿觉尘心变。
春事日已歇，池塘旷幽寻。残红披独坠，嫩绿间浅深。偃仰卷芳褥，顾步爱新阴。谋春未及竟，夏初遽见侵。
传者不足信，见景胜如闻。一水远赴海，两山高入云。鱼龙晴自戏，猿狖晚成群。醉酒斜阳下，离心草自薰。
白首南朝女，愁听异域歌。收兵颉利国，饮马胡芦河。毳布腥膻久，穹庐岁月多。雕巢城上宿，吹笛泪滂沱。
祖席驻征棹，开帆候信潮。隔筵桃叶泣，吹管杏花飘。船去鸥飞阁，人归尘上桥。别离惆怅泪，江路湿红蕉。
欢异且交亲，酒生开瓮春。不须愁犯卯，且乞醉过申。折草为筹箸，铺花作锦裀。娇莺解言语，留客也殷勤。
物有无穷好，蓝青又出青。朱研未比德，白受始成形。袍袭宜从政，衿垂可问经。当时不采撷，作色几飘零。
时同事弗同，穷节厉阴风。我役流沙外，君朝紫禁中。从容非所羡，辛苦竟何功。但示酬恩路，浮生任转蓬。
蓬转星霜改，兰陔色养违。穷泉百死别，绝域再生归。镜数成丝发，囊收抆血衣。酬恩有何力，只弃一毛微。
为理赖同力，陟明非所任。废田方垦草，新柘未成阴。术浅功难就，人疲感易深。烦君驻归棹，与慰不欺心。
浸润成宫蛊，苍黄弄父兵。人情疑始变，天性感还生。宇县犹能洽，闺门讵不平。空令千载后，凄怆望思名。
息驾非穷途，未济岂迷津。独立大河上，北风来吹人。雪霜自兹始，草木当更新。严冬不肃杀，何以见阳春。
随缘聊振锡，高步出东城。水止无恒地，云行不计程。到时为彼岸，过处即前生。今日临岐别，吾徒自有情。
洞庭舟始泊，桂江帆又开。魂从会处断，愁向笑中来。惝恍看残景，殷勤祝此杯。衡阳刷羽待，成取一行回。
慷慨视别剑，凄清泛离琴。前程楚塞断，此恨洞庭深。文字已久废，循良非所任。期君碧云上，千里一扬音。
戚里容闲客，山泉若化成。寄游芳径好，借赏彩船轻。春至花常满，年多水更清。此中如传舍，但自立功名。
山樱先春发，红蕊满霜枝。幽处竟谁见，芳心空自知。似夺朝日照，疑畏煖风吹。欲问含彩意，恐惊轻薄儿。
夭桃临方塘，暮色堪秋思。托根岂求润，照影非自媚。罥挂青柳丝，零落绿钱地。佳期竟何许，时有幽禽至。
吉凶岂前卜，人事何翻覆。缘看数日花，却翦凌霜竹。常言契君操，今乃妨众目。自古病当门，谁言出幽独。
遐视轻神宝，传归属圣猷。尧功终有待，文德本无忧。坐受朝汾水，行看告岱丘。那知鼎成后，龙驭弗淹留。
监抚垂三纪，声徽洽万方。礼因驰道著，明自垦田彰。积渐承鸿业，从容守太康。更留园寝诏，恭听有馀芳。
早秋同轨至，晨斾露华滋。挽度千夫咽，笳凝六马迟。剑悲长闭日，衣望出游时。风起西陵树，凄凉满孝思。
可怜他山石，几度负贞坚。推迁强为用，雕斲伤自然。文含巴江浪，色起青城烟。更闻馀玉声，时入朱丝弦。
酌言修旧典，刈楚始登堂。百拜宾仪尽，三终乐奏长。想同莺出谷，看似雁成行。礼罢知何适，随云入帝乡。
杳杳冲天鹤，风排势暂违。有心长自负，无伴可相依。万里宁辞远，三山讵忆归。但令毛羽在，何处不翻飞。
鸿灾起无朕，有见非前知。蚁入不足恤，柱倾何可追。良工操斤斧，沈吟方在斯。殚材事朽废，曷若新宏规。
我非好鹅癖，尔乏鸣雁姿。安得免沸鼎，澹然游清池。见生不忍食，深情固在斯。能自远飞去，无念稻粱为。
千门俨云端，此地富罗纨。秋月三五夜，砧声满长安。幽人感中怀，静听泪汍澜。所恨捣衣者，不知天下寒。
东方殊未明，暗室虫正飞。先觉忽先起，衣裳颠倒时。严冬寒漏长，此夜如何其。不用思秉烛，扶桑有清晖。
墙下长安道，嚣尘咫尺间。久牵身外役，暂得病中闲。背喜朝阳满，心怜暮鸟还。吾庐在何处，南有白云山。
羸卧承新命，优容获所安。遣儿迎贺客，无力拂尘冠。偃仰晴轩暖，支离晓镜寒。那堪报恩去，感激对衰兰。
沉疴矌十旬，还过直城𬮱。老马犹知路，羸童欲怕人。久隳三径计，更强百年身。许国将何力，空生衣上尘。
夜疑关山月，晓似沙场雪。曾使西域来，幽情望超越。将念浩无际，欲言忘所说。岂是花感人，自怜抱孤节。
谁念独坐愁，日暮此南楼。云去舜祠闭，月明潇水流。猿声何处晓，枫叶满山秋。不分匣中镜，少年看白头。
当代知文字，先皇记姓名。七年天下立，万里海西行。苦节终难辨，劳生竟自轻。今朝流落处，啸水遶孤城。
阮宅闲园暮，窗中见树阴。樵歌依野草，僧语过长林。鸟向花间井，人弹竹里琴。自嫌身未老，已有住山心。
几夏京城住，今朝独远归。修行四分律，护净七条衣。溪寺黄橙熟，沙田紫芋肥。九龙潭上路，同去客应稀。
胡风激秦树，贱子风中泣。家家朱门开，得见不可入。长安十二衢，投树鸟亦急。高阁何人家，笙簧正喧吸。
河水昏复晨，河边相送频。离杯有泪饮，别柳无枝春。一笑忽然敛，万愁俄已新。东波与西日，不惜远行人。
松山云缭绕，萍路水分离。云去有归日，水分无合时。春芳役双眼，春色柔四支。杨柳织别愁，千条万条丝。
忆人莫至悲，至悲空自衰。寄人莫剪衣，剪衣未必归。朝为双蒂花，莫为四散飞。花落还遶树，游子不顾期。
夭桃花清晨，游女红粉新。夭桃花薄暮，游女红粉故。树有百年花，人无一定颜。花送人老尽，人悲花自闲。
艳女皆妒色，静女独检踪。任礼耻任妆，嫁德不嫁容。君子易求聘，小人难自从。此志谁与谅，琴弦幽韵重。
不行山下地，唯种山上田。腰斧斫旅松，手飘汲家泉。讵知文字力，莫记日月迁。蟠木为我身，始得全天年。
我饮不在醉，我欢长寂然。酌溪四五盏，听弹两三弦。炼性静栖白，洗情深寄玄。号怒路傍子，贪败不贪全。
天寒色青苍，北风叫枯桑。厚冰无裂文，短日有冷光。敲石不得火，壮阴夺正阳。苦调竟何言，冻吟成此章。
拟脍楼兰肉，蓄怒时未扬。秋鼙无退声，夜剑不隐光。虎队手驱出，豹篇心卷藏。古今皆有言，猛将出北方。
西城近日天，俗禀气候偏。行子独自渴，主人仍卖泉。烧烽碧云外，牧马青坡巅。何处鹘突梦，归思寄仰眠。
见尽数万里，不闻三声猿。但飞萧萧雨，中有亭亭魂。千载楚王恨，遗文宋玉言。至今晴明天，云结深闺门。
渔阳千里道，近如中门限。中门逾有时，渔阳长在眼。生在绿罗下，不识渔阳道。良人自戍来，夜夜梦中到。
一雀入官仓，所食宁损几。祗虑往覆频，官仓终害尔。鱼网不在天，鸟罗不张水。饮啄要自然，可以空城里。
朔雪寒断指，朔风劲裂冰。胡中射雕者，此日犹不能。翩翩羽林儿，锦臂飞苍鹰。挥鞭快白马，走出黄河凌。
壮士性刚决，火中见石裂。杀人不回头，轻生如𫏐别。岂知眼有泪，肯白头上发。半生无恩酬，剑闲一百月。
仙教生为门，仙宗静为根。持心若妄求，服食安足论。铲惑有灵药，饵真成本源。自当出尘网，驭凤登昆仑。
楼上春风过，风前杨柳歌。枝疏缘别苦，曲怨为年多。花惊燕地云，叶映楚池波。谁堪别离此，征戍在交河。
哭雪复吟雪，广文丁夫子。江南万里寒，曾未及如此。整顿气候谁，言从生灵始。无令恻隐者，哀哀不能已。
飒飒秋风生，愁人怨离别。含情两相向，欲语气先咽。心曲千万端，悲来却难说。别后唯所思，天涯共明月。
近世交道衰，青松落颜色。人心忌孤直，木性随改易。既摧栖日干，未展擎天力。终是君子材，还思君子识。
退身何所食，败力不能闲。种稻耕白水，负薪斫青山。众听喜巴唱，独醒愁楚颜。日莫静归时，幽幽扣松关。
雨滴草芽出，一日长一日。风吹柳线垂，一枝连一枝。独有愁人颜，经春如等闲。且持酒满杯，狂歌狂笑来。
故人季夏中，及此百馀日。无日不相思，明镜改形色。宁知仲冬时，忽有相逢期。振衣起踯躅，頳鲤跃天池。
谁言碧山曲，不废青松直。谁言浊水泥，不污明月色。我有松月心，俗骋风霜力。贞明既如此，摧折安可得。
利剑不可近，美人不可亲。利剑近伤手，美人近伤身。道险不在广，十步能摧轮。情爱不在多，一夕能伤神。
击石乃有火，不击元无烟。人学始知道，不学非自然。万事须己运，他得非我贤。青春须早为，岂能长少年。
秋气悲万物，惊风振长道。登高有所思，寒雨伤百草。平生有亲爱，零落不相保。五情今已伤，安得自能老。
徘徊不能寐，耿耿含酸辛。中夜登高楼，忆我旧星辰。四时互迁移，万物何时春。唯忆首阳路，永谢当时人。
火云流素月，三五何明明。光曜侵白日，贤愚迷至精。四时更变化，天道有亏盈。常恐今已没，须臾还复生。
西风吹垂杨，条条脆如藕。上有噪日蝉，催人成皓首。亦恐旅步难，何独朱颜丑。欲慰一时心，莫如千日酒。
至白涅不缁，至交淡不疑。人生静躁殊，莫厌相箴规。胶漆武可接，金兰文可思。堪嗟无心人，不如松柏枝。
日往复不见，秋堂莫仍学。玄发不知白，晓入寒铜觉。为林未离树，有玉犹在璞。谁把碧梧枝，刻作云门乐。
杜鹃声不哀，断猿啼不切。月下谁家砧，一声肠一绝。杵声不为客，客闻发自白。杵声不为衣，欲令游子归。
铸镜须青铜，青铜易磨拭。结交远小人，小人难姑息。铸镜图鉴微，结交图相依。凡铜不可照，小人多是非。
岂独科斗死，所嗟文字捐。蒿蔓转骄弄，菱荇减婵娟。未遂摆鳞志，空思吹浪旋。何当再霖雨，洗濯生华鲜。
酒是古明镜，辗开小人心。醉见异举止，醉闻异声音。酒功如此多，酒屈亦以深。罪人免罪酒，如此可为箴。
无子抄文字，老吟多飘零。有时吐向床，枕席不解听。鬬蚁甚微细，病闻亦清泠。小大不自识，自然天性灵。
晓月难为光，愁人难为肠。谁言春物荣，独见叶上霜。雕鹗失势病，鹪鹩假翼翔。弃置复弃置，情如刀剑伤。
卧冷无远梦，听秋酸别情。高枝低枝风，千叶万叶声。浅井不供饮，瘦田长废耕。今交非古交，贫语闻皆轻。
夜学晓未休，苦吟神鬼愁。如何不自闲，心与身为雠。死辱片时痛，生辱长年羞。清桂无直枝，碧江思旧游。
尽说青云路，有足皆可至。我马亦四蹄，出门似无地。玉京十二楼，峩峩倚青翠。下有千朱门，何门荐孤士。
夜坐拥肿亭，昼登崔巍岑。日窥万峰首，月见双泉心。松气清耳目，竹氛碧衣襟。伫想琅玕字，数听枯槁吟。
灯尽语不尽，主人庭砌幽。柳枝星影曙，兰叶露华浮。块岭笑群岫，片池轻众流。更闻清净子，逸唱颇难俦。
康乐宠词客，清宵意无穷。征文北山外，借月南楼中。千里愁并尽，一樽欢暂同。胡为戛楚琴，淅沥起寒风。
曾是风雨力，崔巍漂来时。落星夜皎洁，近榜朝逶迤。翠潋递明灭，清潨泻欹危。况逢蓬岛仙，会合良在兹。
家家有芍药，不妨至温柔。温柔一同女，红笑笑不休。月娥双双下，楚艳枝枝浮。洞里逢仙人，绰约青宵游。
芍药谁为婿，人人不敢来。唯应待诗老，日日殷勤开。玉立无气力，春凝且裴徊。将何谢青春，痛饮一百杯。
芍药吹欲尽，无奈晓风何。馀花欲谁待，唯待谏郎过。谏郎不事俗，黄金买高歌。高歌夜更清，花意晚更多。
饮之不见底，醉倒深红波。红波荡谏心，谏心终无它。独游终难醉，挈榼徒经过。问花不解语，劝得酒无多。
水竹色相洗，碧花动轩楹。自然逍遥风，荡涤浮竞情。霜落叶声燥，景寒人语清。我来招隐亭，衣上尘暂轻。
惊彼武陵状，移归此岩边。开亭拟贮云，凿石先得泉。啸竹引清吹，吟花成新篇。乃知高洁情，摆落区中缘。
昨日到上方，片云挂石床。锡杖莓苔青，袈裟松柏香。晴磬无短韵，古灯含永光。有时乞鹤归，还访逍遥场。
隐咏不夸俗，问禅徒净居。翻将白云字，寄向青莲书。拟古投松坐，就明开纸疏。昭昭南山景，独与心相如。
谁开昆仑源，流出混沌河。积雨飞作风，惊龙喷为波。湘瑟飕飗弦，越宾呜咽歌。有恨不可洗，虚此来经过。
月迥无隐物，况复大江秋。江城与沙村，人语风飕飗。岘亭当此时，故人不同游。故人在长安，亦可将梦求。
楚山争蔽亏，日月无全辉。楚路饶回惑，旅人有迷归。骐骥思北首，鹧鸪愿南飞。我怀京洛游，未厌风尘衣。
将军不夸剑，才气为英雄。五岳拽力内，百川倾意中。本立谁敢拔，飞文自难穷。前时天地翻，已有扶正功。
僧貌净无点，僧衣宁缀华。寻常昼日行，不使身影斜。饭术煮松柏，坐山敷云霞。欲知禅隐高，缉薜为袈裟。
望里失却山，听中遗却泉。松枝休策云，药囊翻贮钱。曾依青桂邻，学得白雪弦。别来意未回，世上为隐仙。
静境无浊氛，清雨零碧云。千山不隐响，一叶动亦闻。即此佳志士，精微谁相群。欲识楚章句，袖中兰茝薰。
曲木忌日影，谗人畏贤明。自然照烛间，不受邪佞轻。不有百炼火，孰知寸金精。金铅正同𬬻，愿分精与麤。
何以定交契，赠君高山石。何以保贞坚，赠君青松色。贫居过此外，无可相彩饰。闻君硕鼠诗，吟之泪空滴。
见说祝融峰，擎天势似腾。藏千寻布水，出十八高僧。古路无人迹，新霞吐石棱。终居将尔叟，一一共余登。
千峰映碧湘，真叟此中藏。饭不煮石吃，眉应似发长。枫梩搘酒瓮，鹤虱落琴床。强效忘机者，斯人尚未忘。
半夜不成寐，灯尽又无月。独向堦前立，子规啼不歇。况我有金兰，忽尔为胡越。争得明镜中，久长无白发。
访旧无一人，独归清雒春。花闻哭声死，水见别容新。乱后故乡宅，多为行路尘。因悲楚左右，谤玉不知珉。
梅尉吟楚声，竹风为凄清。深虚冰在性，高洁云入情。借水洗闲貌，寄蕉书逸名。羞将片石文，鬬此双琼英。
尔去东南夜，我无西北梦。谁言贫别易，贫别愁更重。晓色夺明月，征人逐群动。秋风楚涛高，旅榜将谁共。
石根百尺杉，山眼一片泉。倚之道气高，饮之诗思鲜。于此逍遥场，忽奏别离弦。却笑薜萝子，不同鸣跃年。
青山辗为尘，白日无闲人。自古推高车，争利西入秦。王门与侯门，待富不待贫。空携一束书，去去谁相亲。
日落浊水中，夜光谁能分。高怀无近趣，清抱多远闻。欲识丈夫志，心藏孤岳云。长安风尘别，咫尺不见君。
波中出吴境，霞际登楚岑。山寺一别来，云萝三改阴。诗夸碧云句，道证青莲心。应笑泛萍者，不知松隐深。
莫以手中琼，言邀世上名。莫以山中迹，久向人间行。松柏有霜操，风泉无俗声。应怜枯朽质，惊此别离情。
地上春色生，眼前诗彩明。手携片宝月，言是高僧名。溪转万曲心，水流千里声。飞鸣向谁去，江鸿弟与兄。
河南有归客，江风绕行襟。送君无尘听，舞鹤清瑟音。菱蔓缀楚棹，日华正嵩岑。如何谢文学，还起会云吟。
松色不肯秋，玉性不可柔。登山须正路，饮水须直流。倩鹤附书信，索云作衣裘。仙村莫道远，枉策招交游。
归情似泛空，飘荡楚波中。羽扇扫轻汗，布帆筛细风。江花折菡萏，岸影泊梧桐。元舅唱离别，贱生愁不穷。
秦云攀窈窕，楚桂搴芳馨。五色岂徒尔，万枝皆有灵。仙谣天上贵，林咏雪中青。持此一为赠，送君翔杳冥。
江与湖相通，二水洗高空。定知一日帆，使得千里风。雪唱与谁和，俗情多不通。何当逸翮纵，飞起泥沙中。
十年白云士，一卷紫芝书。来结崆峒侣，还期缥缈居。霞冠遗彩翠，月帔上空虚。寄谢泉根水，清泠闲有馀。
忽惊红琉璃，千艳万艳开。佛火不烧物，净香空徘徊。花下印文字，林间咏觞杯。群官饯宰官，此地车马来。
诗句临离袂，酒花薰别颜。水程千里外，岸泊几宵间。风叶乱辞木，雪猿清叫山。南中多古事，咏遍始应还。
短蓑不怕雨，白鹭相争飞。短楫画菰蒲，鬬作豪横归。笑伊水健儿，浪战求光辉。不如竹枝弓，射鸭无是非。
欲知惜别情，泻水还清池。此地有君子，芳兰步葳蕤。手掇杂英珮，意摇春夜思。莫作遶山云，循环无定期。
蜀色庶可比，楚丛亦应无。醉红不自力，狂艳如索扶。丽蘂惜未埽，宛枝长更纡。何人是花侯，诗老强相呼。
不似人手致，岂关地势偏。孤光袅馀翠，独影舞多妍。迸火烧闲地，红星堕青天。忽惊物表物，嘉客为留连。
一拳芙蓉水，倾玉何泠泠。仙情夙已高，诗味今更馨。试啜月入骨，再衔愁尽醒。荷君道古诚，使我善飞翎。
五月中夜息，饥蚊尚营营。但将膏血求，岂觉性命轻。顾己宁自愧，饮人以偷生。愿为天下幮，一使夜景清。
碧草凌古庙，清尘锁秋窗。当时独宰割，猛志谁能降。鼓气雷作敌，剑光电为双。新悲徒自起，旧恨空浮江。
见此原野秀，始知造化偏。山村不假阴，流水自雨田。家家梯碧峰，门门锁青烟。因思蜕骨人，化作飞桂仙。
种树皆待春，春至难久留。君看朝夕花，谁免离别愁。心意已零落，种之仍未休。胡为好奇者，无事自买忧。
仙界一日内，人间千载穷。双碁未遍局，万物皆为空。樵客返归路，斧柯烂从风。唯馀石桥在，犹自凌丹虹。
万里莓苔地，不见驱驰踪。唯开文字窗，时写日月容。竹韵漫萧屑，草花徒蒙茸。披霜入众木，独自识青松。
劲越既成土，强吴亦为墟。皇风一已被，兹邑信平居。抚俗观旧迹，行春布新书。兴亡意何在，绵叹空踌蹰。
疏凿顺高下，结构横烟霞。坐啸郡斋肃，玩奇石路斜。古树浮绿气，高门结朱华。始见峥嵘状，仰止逾可嘉。
先生五兵游，文焰藏金鼎。日下鹤过时，人间空落影。常言一粒药，不堕生死境。何当列御寇，去问仙人请。
君子耽古礼，如馋鱼吞钩。昨闻敬嫂言，掣心东北流。魏博田尚书，与礼相绸缪。善词闻天下，一日一再周。
自剖多是非，流滥将何归。奔竞立诡节，凌侮争怪辉。五常坐销铄，万类随衰微。以兹见鲁山，道蹇无所依。
远阶无近级，造次不可升。贤人洁肠胃，寒日空澄凝。血誓竟讹谬，膏明易煎蒸。以之驱鲁山，疏迹去莫乘。
黄犊不知孝，鲁山自驾车。非贤不可妻，鲁山竟无家。供养耻佗力，言词岂纤瑕。将谣鲁山德，赜海谁能涯。
遗婴尽雏乳，何况骨肉枝。心肠结苦诚，胸臆垂甘滋。事已出古表，谁言独今奇。贤人母万物，岂弟流前诗。
一闭黄蒿门，不闻白日事。生气散成风，枯骸化为地。负我十年恩，欠尔千行泪。洒之北原上，不待秋风至。
冻手莫弄珠，弄珠珠易飞。惊霜莫翦春，翦春无光辉。零落小花乳，斓斑昔婴衣。拾之不盈把，日暮空悲归。
应是一线泪，入此春木心。枝枝不成花，片片落翦金。春寿何可长，霜哀亦已深。常时洗芳泉，此日洗泪襟。
儿生月不明，儿死月始光。儿月两相夺，儿命果不长。如何此英英，亦为吊苍苍。甘为堕地尘，不为末世芳。
踏地恐土痛，损彼芳树根。此诚天不知，翦弃我子孙。垂枝有千落，芳命无一存。谁谓生人家，春色不入门。
冽冽霜杀春，枝枝疑纤刀。木心既零落，山窍空呼号。班班落地英，点点如明膏。始知天地间，万物皆不牢。
哭此不成春，泪痕三四斑。失芳蝶既狂，失子老亦孱。且无生生力，自有死死颜。灵凤不衔诉，谁为扣天关。
此儿自见灾，花发多不谐。穷老收碎心，永夜抱破怀。声死更何言，意死不必喈。病叟无子孙，独立犹束柴。
霜似败红芳，剪啄十数双。参差呻细风，𪡋喁沸浅江。泣凝不可消，恨壮难自降。空遗旧日影，怨彼小书窗。
念尔筋力尽，违我衣食恩。奈何粗犷儿，生鞭见死痕。旧使常以礼，新怨将谁吞。胡为乎泥中，消歇教义源。
贤人无计较，生苦死徒夸。佗名润子孙，君名润泥沙。可惜千首文，闪如一朝花。零落难苦言，起坐空惊嗟。
水上山沈沈，征途复绕林。途荒人行少，马迹犹可寻。雪中独立树，海口失侣禽。离忧如长线，千里萦我心。
春潭足芳树，水清不如素。幽人爱华景，一一空山暮。月出潭气白，游鱼暗冲石。夜深春思多，酒醒山寂寂。
蒙蒙庭树花，坠地无颜色。日暮东风起，飘扬玉阶侧。残蘂在犹稀，青条耸复直。为君结芳实，令君勿叹息。
穷居积远念，转转迷所归。幽蕙零落色，暗萤参差飞。病生秋风簟，泪堕月明衣。无愁坐寂寞，重使奏清徽。
日日望乡国，空歌白苎词。长因送人处，忆得别家时。失意还独语，多愁祗自知。客亭门外柳，折尽向南枝。
江南杨柳春，日暖地无尘。渡口过新雨，夜来生白𬞟。晴沙鸣乳燕，芳树醉游人。向晚青山下，谁家祭水神。
城西楼上月，复是雪晴时。寒夜共来望，思乡独下迟。幽光落水堑，净色在霜枝。明日千里去，此中还别离。
双鹤出云谿，分飞各自迷。空巢在松顶，折羽落红泥。寻水终不饮，逢林亦未栖。别离应易老，万里雨凄凄。
孝女独垂发，少年唯一身。无家空托墓，主祭不从人。相吊有行客，起庐无旧邻。江头闻哭处，寂寂楚花春。
春草空祠墓，荒林唯鸟飞。记年碑石在，经乱祭人稀。野鼠缘朱帐，阴尘盖画衣。近门潭水黑，时见宿龙归。
塞深沙草白，都护领燕兵。放火烧奚帐，分旗筑汉城。下营看岭势，寻雪觉人行。更向桑干北，擒生问碛名。
细泉深处落，夜久渐闻声。独起出门听，欲寻当涧行。还疑隔林远，复畏有风生。月下长来此，无人亦到明。
去去远迁客，瘴中衰病身。青山无限路，白首不归人。海国战骑象，蛮州市用银。一家分几处，谁见日南春。
渺渺水云外，别来音信稀。因逢过江使，却寄在家衣。问路更愁远，逢人空说归。今朝蓟城北，又见塞鸿飞。
野桥春水清，桥上送君行。去去人应老，年年草自生。出门看远道，无信向边城。杨柳别离处，秋蝉今复鸣。
幽居得相近，烟景每寥寥。共伐临谿树，因为过水桥。自教青鹤舞，分采紫芝苗。更爱南峰住，寻君路恐遥。
秋风窗下起，旅雁向南飞。日日出门望，家家行客归。无因见边使，空待寄寒衣。独倚青楼暮，烟深鸟雀稀。
旧宠昭阳里，寻仙此最稀。名初出宫籍，身未称霞衣。已别歌舞贵，长随鸾鹤飞。中官看入洞，空驾玉轮归。
见说孤帆去，东南到会稽。春云剡溪口，残月镜湖西。水鹤沙边立，山鼯竹里啼。谢家曾住处，烟洞入应迷。
学得餐霞法，逢人与小还。身轻曾试鹤，力弱未离山。无食犬犹在，不耕牛自闲。朝朝空漱水，叩齿草堂间。
江皋三月时，花发石楠枝。归客应无数，春山自不知。独行愁道远，回信畏家移。杨柳东西渡，茫茫欲问谁。
渔家在江口，潮水入柴扉。行客欲投宿，主人犹未归。竹深村路远，月出钓船稀。遥见寻沙岸，春风动草衣。
扬旌过陇头，陇水向西流。塞路依山远，戍城逢笛秋。寒沙阴漫漫，疲马去悠悠。为问征行将，谁封定远侯。
几年山里住，已作绿毛身。护气常稀语，存思自见神。养龟同不食，留药任生尘。要问西王母，仙中第几人。
废苑杏花在，行人愁到时。独开新堑底，半露旧烧枝。晚色连荒辙，低阴覆折碑。茫茫古陵下，春尽又谁知。
独向长城北，黄云暗塞天。流名属边将，旧业作公田。拥雪添军垒，收冰当井泉。知君住应老，须记别乡年。
楚驿南渡口，夜深来客稀。月明见潮上，江静觉鸥飞。旅宿今已远，此行殊未归。离家久无信，又听𢭏寒衣。
借问炎州客，天南几日行。江连恶谿路，山遶夜郎城。柳叶瘴云湿，桂丛蛮鸟声。知君却回日，记得海花名。
晓色荒城下，相看秋草时。独游无定计，不欲道来期。别处去家远，愁中驱马迟。归人渡烟水，遥暎野棠枝。
南原相送处，秋水草还生。同作忆乡客，如今分路行。因谁寄归信，渐远问前程。明日重阳节，无人上古城。
独向双峰老，松门闭两崖。翻经上蕉叶，挂衲落藤花。甃石新开井，穿林自种茶。时逢海南客，蛮语问谁家。
黄沙北风起，半夜又翻营。战马雪中宿，探人冰上行。深山旗未展，阴碛鼓无声。几道征西将，同收碎叶城。
忆在江南日，同游三月时。采茶寻远涧，鬬鸭向春池。送客沙头宿，招僧竹里碁。如今各千里，无计得相随。
白首征西将，犹能射戟支。元戎选部曲，军吏换旌旗。逐虏招降远，开边旧垒移。重收陇外地，应似汉家时。
苦行长不出，清羸最少年。持斋唯一食，讲律岂曾眠。避草每移径，滤虫还入泉。从来天竺法，到此几人传。
寂寂山景静，幽人归去迟。横琴当月下，压酒及花时。冷露湿茆屋，暗泉冲竹篱。西峰采药伴，此夕恨无期。
行路雨修修，青山尽海头。天涯人去远，岭北水空流。夜市连铜柱，巢居属象州。来时旧相识，谁向日南游。
野店临西浦，门前有橘花。停灯待贾客，卖酒与渔家。夜静江水白，路回山月斜。闲寻泊船处，潮落见平沙。
过岭万馀里，旅游经此稀。相逢去家远，共说几时归。海上见花发，瘴中唯鸟飞。炎州望乡伴，自识北人衣。
秋塞雪初下，将军远出师。分营长记火，放马不收旗。月冷边帐湿，沙昏夜探迟。征人皆白首，谁见灭胡时。
紫阁气沉沉，先生住处深。有人时得见，无路可相寻。夜鹿伴茅屋，秋猿守栗林。唯应采灵药，更不别营心。
夜到碧溪里，无人秋月明。逢幽更移宿，取伴亦探行。花下红泉色，云西乳鹤声。明朝记归处，石上自书名。
古树枝柯少，枯来复几春。露根堪系马，空腹定藏人。蠹节莓苔老，烧痕霹雳新。若当江浦上，行客祭为神。
日暮远归处，云间仙观钟。唯持青玉牒，独立碧鸡峰。阴涧长收乳，寒泉旧养龙。几时因卖药，得向海边逢。
先生已得道，市井亦容身。救病自行药，得钱多与人。问年长不定，传法又非真。每见邻家说，时闻使鬼神。
出山成北首，重去结茅庐。移石修废井，埽龛盛旧书。开田留杏树，分洞与僧居。长在幽峰里，樵人见亦疏。
霅水碧悠悠，西亭柳岸头。夕阴生远岫，斜照逐回流。此地动归思，逢人方倦游。吴兴耆旧尽，空见白𬞟州。
入云遥便哭，山友隔今生。遶墓招魂魄，镌岩记姓名。犬因无主善，鹤为见人鸣。长说能尸解，多应别路行。
灵藤为拄杖，白净色如银。得自高僧手，将扶病客身。春游不骑马，夜会亦呈人。持此归山去，深宜戴角巾。
仙观雨来静，遶房琼草春。素书天上字，花洞古时人。泥灶煮灵液，埽坛朝玉真。几回游阆苑，青节亦随身。
三峰西面住，出见世人稀。老大谁相识，恓惶又独归。埽窗秋菌落，开箧夜蛾飞。若向云中伴，还应着褐衣。
几夏京城住，今朝独远归。修行四分律，护净七条衣。谿寺黄橙熟，沙田紫芋肥。九龙潭上路，同去客应稀。
海上去应远，蛮家云岛孤。竹船来桂浦，山市卖鱼须。入国自献宝，逢人多赠珠。却归春洞口，斩象祭天吴。
高秋原上寺，下马一登临。渭水西来直，秦山南向深。旧宫人不住，荒碣路难寻。日暮凉风起，萧条多远心。
万里为朝使，离家今几年。应知旧行路，却上远归船。夜泊避蛟窟，朝炊求岛泉。悠悠到乡国，还望海西天。
古寺客堂空，开帘四面风。移床动栖鹤，停烛聚飞虫。闲卧逐凉处，远愁生静中。林西微月色，思与宁家同。
孤客到空馆，夜寒愁卧迟。虽沽主人酒，不似在家时。几宿得欢笑，如今成别离。明朝行更远，回望隔山陂。
客愁无次第，川路重辛勤。藻密行舟涩，湾多转檝频。薄游空感惠，失计自怜贫。赖有汀洲句，时时慰远人。
遍住江南寺，随缘到上京。多生修律业，外学得诗名。讲殿偏追入，斋家别请行。青枫乡路远，几日尽归程。
秋色江边路，烟霞若有期。寺贫无利施，僧老足慈悲。薜荔侵禅窟，虾蟆占浴池。闲游殊未遍，即是下山时。
闻君鹤岭住，西望日依依。远客偏相忆，登城独不归。十年为道侣，几处共柴扉。今日烟霞外，人间得见稀。
杨柳阊门路，悠悠水岸斜。乘舟向山寺，着屐到渔家。夜月红柑树，秋风白藕花。江天诗景好，回日莫令赊。
东南归路远，几日到乡中。有寺山皆遍，无家水不通。湖声莲叶雨，野气稻花风。州县知名久，争邀与客同。
青门坊外住，行坐见南山。此地去人远，知君终日闲。蛙声篱落下，草色户庭间。好是经过处，唯愁暮独还。
西街幽僻处，正与懒相宜。寻寺独行远，借书常送迟。家贫无易事，身病足闲时。寂寞谁相问，祗应君自知。
病来辞赤县，案上有丹经。为客烧茶灶，教儿埽竹亭。诗成添旧卷，酒尽卧空缾。阙下今遗逸，谁瞻隐士星。
远去见双节，因行上五台。化楼侵晓出，雪路向春开。边寺连峰去，胡儿听法来。定知巡礼后，解夏始应回。
桂檝彩为衣，行当令节归。夕潮迷浦远，昼雨见人稀。野芰到时熟，江鸥泊处飞。离琴一奏罢，山雨霭馀晖。
未习风尘事，初为吴越游。露沾湖草晚，日照海山秋。梅市门何在，兰亭水尚流。西陵待潮处，知汝不胜愁。
无事门多闭，偏知夏日长。早蝉声寂寞，新竹气清凉。闲对临书案，看移晒药床。自怜归未得，犹寄在班行。
东城南陌尘，紫幰与朱轮。尽说无多事，能闲有几人。唯教推甲子，不信守庚申。谁见衡门里，终朝自在贫。
借得街西宅，开门渭水头。长贫唯要健，渐老不禁愁。独凭藤书案，空悬竹酒钩。春风石瓮寺，作意共君游。
家贫相远住，斋馆入时稀。独坐看书卷，闲行著褐衣。早蝉庭笋老，新雨径莎肥。各离争名地，无人见是非。
黄绶在腰下，知君非旅行。将书报旧里，留褐与诸生。赠别尽沽酒，惜欢多出城。春风济水上，候吏听车声。
闲园多好风，不意在街东。早早诗名远，长长酒性同。竹香新雨后，莺语落花中。莫遣经过少，年光渐觉空。
多病逢迎少，闲居又一年。药看辰日合，茶过卯时煎。草长晴来地，虫飞晚后天。此时幽梦远，不觉到山边。
独坐高秋晚，萧条足远思。家贫常畏客，身老转怜儿。万种尽闲事，一生能几时。从来疏懒性，应祗有僧知。
幽室独焚香，清晨下未央。山开登竹阁，僧到出茶床。收拾新琴谱，封题旧药方。逍遥无别事，不似在班行。
雨中愁不出，阴黑尽连宵。屋湿唯添漏，泥深未放朝。无刍怜马瘦，少食信儿娇。闻道韩夫子，还同此寂寥。
身在勤劳地，常思放旷时。功成归圣主，位重委群司。看垒台边石，闲吟箧里诗。苍生正瞻望，难与故山期。
曲江冰欲尽，风日已恬和。柳色看犹浅，泉声觉渐多。紫蒲生湿岸，青鸭戏新波。仙掖高情客，相招共一过。
独爱南关里，山晴竹杪风。从容朝早退，萧洒客常通。案曲新亭上，移花远寺中。唯应有吏部，诗酒每相同。
又见帝城里，东风天气和。官闲人事少，年长道情多。紫掖发章句，青闱更咏歌。谁知余寂寞，终日断经过。
由来病根浅，易见药功成。晓日杵臼静，凉风衣服轻。犹疑少气力，渐觉有心情。独倚红藤杖，时时堦上行。
羸病及年初，心情不自如。多申请假牒，祗送贺官书。幽径独行步，白头长懒梳。更怜晴日色，渐渐暖贫居。
旌斾过湘潭，幽奇得遍探。莎城百越北，行路九疑南。有地多生桂，无时不养蚕。听歌疑似曲，风俗自相谙。
老去多悲事，非唯见二毛。眼昏书字大，耳重觉声高。望月偏增思，寻山易发劳。都无作官意，赖得在闲曹。
独上七盘去，峰峦转转稠。云中迷象鼻，雨里下筝头。水没荒桥路，鸦啼古驿楼。君今在城阙，肯见此中愁。
迢迢山上路，病客独行迟。况此分手处，当君失意时。寒林远路驿，晚烧过荒陂。别后空回首，相逢未有期。
别家行万里，自说过扶馀。学得中州语，能为外国书。与医收海藻，持咒取龙鱼。更问同来伴，天台几处居。
知君汉阳住，烟树远重重。归使雨中发，寄书灯下封。同时买江坞，今日别云松。欲问新移处，青萝最北峰。
万里海西路，茫茫边草秋。计程沙塞口，望伴驿峰头。雪暗非时宿，沙深独去愁。塞乡人易老，莫住近蕃州。
襄阳南郭外，茅屋一书生。无事焚香坐，有时寻竹行。画苔藤杖细，踏石笋鞋轻。应笑风尘客，区区逐世名。
年长身多病，独宜作冷官。从来闲坐惯，渐觉出门难。树影新犹薄，池光晚尚寒。遥闻有花发，骑马暂行看。
蛮藤剪为杖，楚笋结成鞋。称与诗人用，堪随礼寺斋。寻花入幽径，步日下寒堦。以此持相赠，君应惬素怀。
秦城啼楚鸟，远思更纷纷。况是街西夜，偏当雨里闻。应投最高树，似隔数重云。此处谁能听，遥知独有君。
翩翩出上京，几日到边城。渐觉风沙起，还将弓箭行。席箕侵路暗，野马见人惊。军府知归庆，应教数骑迎。
贫官多寂寞，不异野人居。作酒和山药，教儿写道书。五湖归去远，百事病来疏。况忆同怀者，寒庭月上初。
古寺临坛久，松间别起堂。看添浴佛水，自合读经香。爱养无家客，多传得效方。过斋长不出，坐卧一绳床。
寒山白云里，法侣自招携。竹径通城下，松门隔水西。方同沃洲去，不作武陵迷。髣髴遥看处，秋风是会稽。
肃肃上台坐，四方皆仰风。当朝奉明政，早日立元功。独对赤墀下，密宣黄阁中。犹闻动高韵，思与旧僚同。
江亭寒日晚，弦管有离声。从此一筵别，独为千里行。迟迟恋恩德，役役限公程。回首吟新句，霜云满楚城。
南园新覆雪，上宰晓来看。谁共登春榭，唯闻有地官。色连山远静，气与竹偏寒。高韵更相应，宁同歌吹欢。
皎皎仙家鹤，远留闲宅中。徘徊幽树月，嘹唳小亭风。丞相西园好，池塘野水通。欲将来放此，赏望与宾同。
郡内开新火，高斋雨气清。惜花邀客赏，劝酒促歌声。共醉移芳席，留欢闭暮城。政闲方宴语，琴筑任遥情。
白日已昭昭，干戈亦渐消。迎师亲出道，从谏早临朝。佞幸威权薄，忠良宠锡饶。丘陵今一变，无复白云谣。
观风欲巡洛，习战亦开池。始改三年政，旋闻七月期。陵分内外使，官具吉凶仪。渭北新园路，箫笳远更悲。
晓日龙车动，秋风阊阖开。行帷六宫出，执绋万方来。惨惨郊原暮，迟迟挽唱哀。空山烟雨夕，新陌遶陵台。
选得闲坊住，秋来草树肥。风前卷筒簟，雨里脱荷衣。野客留方去，山童取药归。非因入朝省，过此出门稀。
有地唯栽竹，无池亦养鹅。学书求墨迹，酿酒爱朝和。古镜铭文浅，神方谜语多。居贫闲自乐，豪客莫相过。
闲来松菊地，未省有埃尘。直去多将药，朝回不访人。见僧收酒器，迎客换纱巾。更恐登清要，难成自在身。
自知清静好，不要问时豪。就石安琴枕，穿松压酒槽。山晴因月甚，诗语入秋高。身外无馀事，唯应笔砚劳。
闲堂新埽洒，称是早秋天。书客多呈帖，琴僧与合弦。莎台乘晚上，竹院就凉眠。终日无忙事，还应似得仙。
醉倚斑藤杖，闲眠瘿木床。案头行气诀，炉里降真香。尚俭经营少，居闲意思长。秋茶莫夜饮，新自作松浆。
每忆旧山居，新教上墨图。晚花回地种，好酒问人沽。夜后开朝簿，申前发省符。为郎凡几岁，已见白髭须。
菊地才通履，茶房不垒阶。凭医看蜀药，寄信觅吴鞋。尽得仙家法，多随道客斋。本无荣辱意，不是学安排。
林下无拘束，闲行放性灵。好时开药灶，高处置琴亭。更撰居山记，唯寻相鹤经。初当授衣假，无吏挽门铃。
客散高斋晚，东园景象偏。晴明犹有蝶，凉冷渐无蝉。藤折霜来子，蜗行雨后涎。新诗才上卷，已得满城传。
旧宅谁相近，唯僧近竹关。庭闲云满井，窗晓雪通山。来客半留宿，借书多寄还。明时未中岁，莫便一生闲。
寂寂花枝里，草堂唯素琴。因山曾改眼，见客不言心。月出溪路静，鹤鸣云树深。丹砂如可学，便欲住幽林。
晚步随江远，来帆过眼频。试寻新住客，少见故乡人。回首怜归翼，长吟任此身。应同南浦雁，更见岭头春。
低折沧州簿，无书整两春。马从同事借，妻怕罢官贫。道僻收闲药，诗高笑故人。仍闻长吏奏，表乞锁厅频。
未肯求科第，深坊且隐居。胜游寻野客，高卧看兵书。点药医闲马，分泉灌远蔬。汉庭无得意，谁拟荐相如。
歌舞梁州女，归时白发生。全家没蕃地，无处问乡程。宫锦不传样，御香空记名。一身难自说，愁逐路人行。
游人欲别离，半醉对花枝。看著春又晚，莫轻少年时。临行记分处，回首是相思。各向天涯去，重来未可期。
前年伐月支，城上没全师。蕃汉断消息，死生长别离。无人收废帐，归马识残旗。欲祭疑君在，天涯哭此时。
久住空林下，长斋耳目清。蒲团借客坐，石磹甃人行。似鹤难知性，因山强号名。时闻衣袖里，暗掐念珠声。
寒蛩独罢织，湘雁犹能鸣。月色当窗入，乡心半夜生。不成高枕梦，复作遶堦行。回首嗟淹泊，城头北斗横。
联飞独不前，迥落海南天。贾傅竟行矣，邵公惟泫然。瘴开山更远，路极水无边。沈劣本多感，况闻原上篇。
鬓衰头似雪，行步急如风。不怕骑生马，犹能挽硬弓。兵书封锦字，手诏满香筒。今日身憔悴，犹夸定远功。
风静杨柳垂，看花又别离。几年同在此，今日各驱驰。峡里闻猿叫，山头见月时。殷勤一杯酒，珍重岁寒姿。
出郭见落日，别君临古津。远程无野寺，宿处问何人。原色不分路，锡声遥隔尘。山阴到家节，犹及蕙兰春。
荡漾空沙际，虚明入远天。秋光照不极，鸟色去无边。势引长云阔，波轻片雪连。汀洲杳难测，万古覆苍烟。
晚景寒鸦集，秋声旅雁归。水光浮日去，霞彩暎江飞。洲白芦花吐，园红柿叶稀。长沙卑湿地，九月未成衣。
田舍清明日，家家出火迟。白衫眠古巷，红索搭高枝。纱带生难结，铜钗重易垂。斩新衣著尽，还似去年时。
今朝一百五，出户雨初晴。舞爱双飞蝶，歌闻数里莺。江深青草岸，花满白云城。为政多孱懦，应无酷吏名。
出城烟火少，况复是今朝。闲坐将谁语，临觞只自谣。堦前春藓遍，衣上落花飘。妓乐州人戏，使君心寂寥。
韩公国大贤，道德赫已闻。时出为阳山，尔区来趋奔。韩官迁掾曹，子随至荆门。韩入为博士，崎岖送归轮。
为报玉川子，知君未是贤。低头虽有地，仰面辄无天。骨肉清成瘦，莴蔓老觉膻。家书与心事，相伴过流年。
卢子𨀁踵也，贤愚总莫惊。蚊虻当家口，草石是亲情。万卷堆胸朽，三光撮眼明。翻悲广成子，闲气说长生。
物外无知己，人间一癖王。生涯身是梦，耽乐酒为乡。日月黏髭须，云山锁肺肠。愚公只公是，不用谩惊张。
春风杨柳陌，连骑醉离觞。千里远山碧，一条归路长。花开愁北渚，云去渡南湘。东望蒙蒙处，烟波是故乡。
妾本怀春女，春愁不自任。迷魂随凤客，娇思入琴心。托援交情重，当垆酌意深。谁家有夫婿，作赋得黄金。
霜秋自断魂，楚调怨离分。魄散瑶台月，心随巫峡云。蛾眉谁共画，凤曲不同闻。莫似湘妃泪，斑斑点翠裙。
我本泰山阿，避地到南国。主人欲移家，我亦要归北。上客幸先归，愿托归飞翼。唯将翛翛风，累路报恩德。
扬州駮杂地，不辨龙𧈼蜴。客身正干枯，行处无膏泽。太山道不远，相庇实无力。君若随我行，必有煎茶厄。
我有水竹庄，甚近嵩之巅。是君归休处，可以终天年。虽有提携劳，不忧粮食钱。但恐主人心，疑我相钓竿。
石公说道理，句句出凡格。相知贵知心，岂恨主为客。过须归去来，旦晚上无厄。主人诚贤人，多应不相责。
我生天地间，颇是往还数。已效炊爨劳，我亦不愿住。君有造化力，在君一降顾。我愿拔黄泉，轻举随君去。
改邑不改井，此是井卦辞。井公莫怪惊，说我成憨痴。我纵有神力，争敢将公归。扬州恶百姓，疑我卷地皮。
夜半沙上行，月莹天心明。沙月浩无际，此中离思生。上天何寥廓，下地何峥嵘。吾道岂已矣，为君倾兕觥。
忽见除书到，韩君又学官。死生纵有命，人事始知难。烈火先烧玉，庭芜不养兰。山夫与刺史，相对两巑岏。
干禄无便佞，宜知黜此身。员郎犹小小，国学大频频。孤宦心肝直，天王苦死嗔。朝廷无谏议，谁是雪韩人。
何事遭朝贬，知何被不容。不如思所自，只欲涕无从。爵服何曾好，荷衣已惯缝。朝官莫相识，归去老岩松。
力小垂垂上，天高又不登。致身唯一己，获罪则颜朋。禄位埋坑阱，康庄垒剑棱。公卿共惜取，莫遣玉山崩。
谁怜野田子，海内一韩侯。左道官虽乐，刚肠得健无。功名生地狱，礼教死天囚。莫言耕种好，须避蒺藜秋。
春风满禅院，师独坐南轩。万化见中尽，始觉静性尊。我来契平生，目击道自存。与师不动游，游此无迹门。
蛇毒毒有形，药毒毒有名。人毒毒在心，对面如弟兄。美言不可听，深于千丈坑。不如掩关坐，幽鸟时一声。
衰残归未遂，寂寞此宵情。旧国馀千里，新年隔数更。寒犹近北峭，风渐向东生。惟见长安陌，晨钟度火城。
殷勤惜此夜，此夜在逡巡。烛尽年还别，鸡鸣老更新。傩声方去病，酒色已迎春。明日持杯处，谁为最后人。
野粉椒壁黄，湿萤满梁殿。台城应教人，秋衾梦铜辇。吴霜点归鬓，身与塘蒲晚。脉脉辞金鱼，羁臣守迍贱。
别弟三年后，还家一日馀。醁醽今夕酒，缃帙去时书。病骨犹能在，人间底事无。何须问牛马，抛掷任枭卢。
入水文光动，抽空绿影春。露华生笋迳，苔色拂霜根。织可承香汗，裁堪钓锦鳞。三梁曾入用，一节奉王孙。
入苑白泱泱，宫入正靥黄。遶堤龙骨冷，拂岸鸭头香。别馆惊残梦，停杯泛小觞。幸因流浪处，暂得见何郎。
别浦今朝暗，罗帷午夜愁。鹊辞穿线月，花入曝衣楼。天上分金镜，人间望玉钩。钱塘苏小小，更值一年秋。
春月夜啼鸦，宫帘隔御花。云生朱络暗，石断紫钱斜。玉椀盛残露，银灯点旧纱。蜀王无近信，泉上有芹芽。
长卿怀茂陵，绿草垂石井。弹琴看文君，春风吹鬓影。梁王与武帝，弃之如断梗。惟留一简书，金泥泰山顶。
日夕著书罢，惊霜落素丝。镜中聊自笑，讵是南山期。头上无幅巾，苦蘗已染衣。不见清溪鱼，饮水得自宜。
汀洲白𬞟草，柳恽乘马归。江头樝树香，岸上蝴蝶飞。酒杯箬叶露，玉轸蜀桐虚。朱楼通水陌，沙暖一双鱼。
枫香晚花静，锦水南山影。惊石坠猿哀，竹云愁半岭。凉月生秋浦，玉沙粼粼光。谁家红泪客，不忍过瞿塘。
雕玉押帘额，轻縠笼虚门。井汲铅华水，扇织鸳鸯纹。回雪舞凉殿，甘露洗空绿。罗袖从徊翔，香汗沾宝粟。
孀妾怨夜长，独客梦归家。傍檐虫缉丝，向壁灯垂花。帘外月光吐，帘内树影斜。悠悠飞露姿，点缀池中荷。
我有辞乡剑，玉锋堪截云。襄阳走马客，意气自生春。朝嫌剑花净，暮嫌剑光冷。能持剑向人，不解持照身。
小树开朝迳，长茸湿夜烟。柳花惊雪浦，麦雨涨溪田。古刹疏钟度，遥岚破月悬。沙头敲石火，烧竹照渔船。
白景归西山，碧华上迢迢。今古何处尽，千岁随风飘。海沙变成石，鱼沫吹秦桥。空光远流浪，铜柱从年消。
咽咽学楚吟，病骨伤幽素。秋姿白发生，木叶啼风雨。灯青兰膏歇，落照飞蛾舞。古壁生凝尘，羇魂梦中语。
洛郊无俎豆，弊厩惭老马。小雁过𬬻峰，影落楚水下。长船倚云泊，石镜秋凉夜。岂解有乡情，弄月聊呜哑。
星尽四方高，万物知天曙。己生须己养，荷担出门去。君平久不反，康伯循国路。晓思何𫍢𫍢，阛阓千人语。
佳人一壶酒，秋容满千里。石马卧新烟，忧来何所似。歌声且潜弄，陵树风自起。长裾压高台，泪眼看花机。
河转曙萧萧，鸦飞睥睨高。帆长摽越甸，壁冷挂吴刀。淡菜生寒日，鲕鱼潠白涛。水花霑抹额，旗鼓夜迎潮。
谁知泥忆云，望断梨花春。荷丝制机练，竹叶剪花裙。月明啼阿姊，灯暗会良人。也识君夫婿，金鱼挂在身。
铜镜立青鸾，燕脂拂紫绵。腮花弄暗粉，眼尾泪侵寒。碧玉破不复，瑶琴重拨弦。今日非昔日，何人敢正看。
洞房思不禁，蜂子作花心。灰暖残香炷，发冷青虫簪。夜遥灯焰短，睡熟小屏深。好作鸳鸯梦，南城罢𢭏砧。
寻常轻宋玉，今日嫁文鸯。戟干横龙簴，刀环倚桂窗。邀人裁半袖，端坐据胡床。泪湿红轮重，栖乌上井梁。
雪下桂花稀，啼乌被弹归。关水乘驴影，秦风帽带垂。入乡试万里，无印自堪悲。卿卿忍相问，镜中双泪姿。
吴苑晓苍苍，宫衣水溅黄。小鬟红粉薄，骑马珮珠长。路指台城迥，罗薰袴褶香。行云霑翠辇，今日似襄王。
宝袜菊衣单，蕉花密露寒。水光兰泽叶，带重剪刀钱。角暖盘弓易，靴长上马难。泪痕霑寝帐，匀粉照金鞍。
十骑簇芙蓉，宫衣小队红。练香熏宋鹊，寻箭踏卢龙。旗湿金铃重，霜干玉镫空。今朝画眉早，不待景阳钟。
夹道开洞门，弱杨低画戟。帘影竹华起，箫声吹日色。蜂语绕妆镜，拂蛾学春碧。乱系丁香梢，满栏花向夕。
悲满千里心，日暖南山石。不谒承明庐，老作平原客。四时别家庙，三年去乡国。旅歌屡弹铗，归问时裂帛。
湾头见小怜，请上琵琶弦。破得春风恨，今朝直几钱。裙垂竹叶带，鬓湿杏花烟。玉冷红丝重，齐宫妾驾鞭。
本是张公子，曾名萼绿华。沈香熏小像，杨柳伴啼鸦。露重金泥冷，杯阑玉树斜。琴堂沽酒客，新买后园花。
大妇然竹根，中妇舂玉屑。冬暖拾松枝，日烟坐蒙灭。木藓青桐老，石井水声发。曝背卧东亭，桃花满肌骨。
日暖自萧条，花悲北郭骚。榆穿莱子眼，柳断舞儿腰。上幕迎神燕，飞丝送百劳。胡琴今日恨，急语向檀槽。
弹琴石壁上，翻翻一仙人。手持白鸾尾，夜扫南山云。鹿饮寒涧下，鱼归清海滨。当时汉武帝，书报桃花春。
春柳南陌态，冷花寒露姿。今朝醉城外，拂镜浓扫眉。烟湿愁车重，红油覆画衣。舞裙香不暖，酒色上来迟。
风彩出萧家，本是菖蒲花。南塘连子熟，洗马走江沙。御笺银沫冷，长簟凤窠斜。种柳营中暗，题书赐馆娃。
新桂如蛾眉，秋风吹小绿。行轮出门去，玉銮声断续。月轩下风露，晓庭自幽涩。谁能事贞素，卧听莎鸡泣。
一夕遶山秋，香露溘蒙菉。新桥倚云阪，候虫嘶露朴。洛南今已远，越衾谁为熟。石气何凄凄，老莎如短镞。
今宵好风月，阿侯在何处。为有倾人色，翻成足愁苦。东湖采莲叶，南湖拔蒲根。未持寄小姑，且持感愁魂。
洛阳吹别风，龙门起断烟。冬树束生涩，晚紫凝华天。单身野霜上，疲马飞蓬间。凭轩一双泪，奉坠绿衣前。
长安风雨夜，书客梦昌谷。怡怡中堂笑，小弟栽涧菉。家门厚重意，望我饱饥腹。劳劳一寸心，灯花照鱼目。
野水泛长澜，宫牙开小蒨。无人柳自春，草渚鸳鸯暖。晴嘶卧沙马，老去悲啼展。今春还不归，塞嘤折翅雁。
苦风吹朔寒，沙惊秦木折。舞影逐空天，画鼓馀清节。蜀书秋信断，黑水朝波咽。娇魂从回风，死处悬乡月。
晓菊泫寒露，似悲团扇风。秋凉经汉殿，班子泣衰红。本无辞辇意，岂见入空宫。腰衱珮珠断，灰蝶生阴松。
昨日发葱岭，今朝下兰渚。喜从千里来，乱笑含春语。龙沙湿汉旗，凤扇迎秦素。久别辽城鹤，毛衣已应故。
侵侵槲叶香，木花滞寒雨。今夕山上秋，永谢无人处。石磎远荒涩，棠实悬辛苦。古者定幽寻，呼君作私路。
上林胡蝶小，试伴汉家君。飞向南城去，误落石榴裙。脉脉花满树，翾翾燕遶云。出门不识路，羞问陌头人。
不见山巅树，摧杌下为薪。日睹井中泥，上出作埃尘。情知一丘趣，不谢千里印。倚剑登高台，悠悠送春目。
作诗无知音，作不如不作。未逢赓载人，此道终寂寞。有虞今已殁，来者谁为托。朗咏豁心胸，笔与泪俱落。
君莫嫌丑妇，丑妇死守贞。山头一怪石，长作望夫名。鸟有并翼飞，兽有比肩行。丈夫不立义，岂如鸟兽情。
自问彭城子，何人授汝颠。酒肠宽似海，诗胆大于天。断剑徒劳匣，枯琴无复弦。相逢不多合，赖是向林泉。
望空问真宰，此路为谁开。峡色侵天去，江声滚地来。孔明深有意，锺会亦何才。信此非人事，悲歌付一杯。
春鸠与百舌，音响讵同年。如何一时语，俱得春风怜。犹知化工意，当春不生蝉。免教争叫噪，沸渭桃花前。
始见棃花房，坐对棃花白。行看棃叶青，已复棃叶赤。严霜九月半，危蒂几时客。况有高高原，秋风四来迫。
莫厌夏日长，莫愁冬日短。欲识短复长，君看寒又暖。城中百万家，冤哀杂丝管。草没奉诚园，轩车昔曾满。
孤竹迸荒园，误与蓬麻列。久拥萧萧风，空长高高节。严霜荡群秽，蓬断麻亦折。独立转亭亭，心期凤皇别。
艳艳翦红英，团团削翠茎。托根在褊浅，因依泥滓生。中有合欢蘂，池枯难遽呈。凉宵露华重，低徊当月明。
晚荷犹展卷，早蝉遽萧嘹。露叶行已重，况乃江风摇。炎夏火再伏，清商暗回飙。寄言抱志士，日月东西跳。
买马买锯牙，买犊买破车。养禽当养鹘，种树先种花。人生负俊健，天意与光华。莫学蚯蚓辈，食泥近土涯。
爱直莫爱夸，爱疾莫爱斜。爱谟莫爱诈，爱施莫爱奢。择才不求备，任物不过涯。用人如用己，理国如理家。
㸌㸌刀刃光，弯弯弓面张。入水斩犀兕，上山椎虎狼。里中无老少，唤作癫儿郎。一日风云会，横行归故乡。
团团规内星，未必明如月。托迹近北辰，周天无沦没。老人在南极，地远光不发。见则寿圣明，愿照高高阙。
河清谅嘉瑞，吾帝真圣人。时哉不我梦，此时为废民。光阴本跳踯，功业劳苦辛。一到江陵郡，三年成去尘。
巴蛇千种毒，其最鼻褰蛇。掉舌翻红焰，盘身蹙白花。喷人竖毛发，饮浪沸泥沙。欲学叔敖瘗，其如多似麻。
越岭南滨海，武都西隐戎。雄黄假名石，𫜃鸟远难笼。讵有隳肠计，应无破脑功。巴山昼昏黑，妖雾毒蒙蒙。
汉帝斩蛇剑，晋时烧上天。自兹繁巨蟒，往往寿千年。白昼遮长道，青溪蒸毒烟。战龙苍海外，平地血浮船。
巴蛇蟠窟穴，穴下有巢蜂。近树禽垂翅，依原兽绝踪。微遭断手足，厚毒破心胸。昔甚招魂句，那知眼自逢。
梨笑清都月，蜂游紫殿春。构脾分部伍，嚼蕊奉君亲。翅羽颇同类，心神固异伦。安知人世里，下有噬人人。
兰蕙本同畹，蜂蛇亦杂居。害心俱毒螫，妖焰两吹嘘。雷蛰吞噬止，枯焚巢穴除。可怜相济恶，勿谓祸无馀。
蜘蛛天下足，巴蜀就中多。缝隙容长踦，虚空织横罗。萦缠伤竹柏，吞噬及虫蛾。为送佳人喜，珠栊无奈何。
网密将求食，丝斜误著人。因依方纪绪，挂罥遂容身。截道蝉冠碍，漫天玉露频。儿童怜小巧，渐欲及车轮。
稚子怜圆网，佳人祝喜丝。那知缘暗隙，忽被啮柔肌。毒腠攻犹易，焚心疗恐迟。看看长祅绪，和扁欲涟洏。
蚁子生无处，偏因湿处生。阴霪烦扰攘，拾粒苦譻𫍾。床上主人病，耳中虚藏鸣。雷霆翻不省，闻汝作牛声。
时术功虽细，年深祸亦成。攻穿漏江海，噆食困蛟鲸。敢惮榱𣡵蠹，深藏柱石倾。寄言持重者，微物莫全轻。
攘攘终朝见，悠悠卒岁疑。讵能分牝牡，焉得有蝝蚳。徙市竟何意，生涯都几时。巢由或逢我，应似我相期。
蟆子微于蚋，朝繁夜则无。毫端生羽翼，针喙噆肌肤。暗毒应难免，羸形日渐枯。将身远相就，不敢恨非辜。
晦景权藏毒，明时敢噬人。不劳生诟怒，祗足助酸辛。隼眦看无物，蛇躯庇有鳞。天方刍狗我，甘与尔相亲。
有口深堪异，趋时讵可量。谁令通鼻息，何故辨馨香。沈水来沧海，崇兰泛露光。那能枉焚𦶟，尔众我微茫。
可叹浮尘子，纤埃喻此微。宁谕隔纱幌，幷解透绵衣。有毒能成痏，无声不见飞。病来双眼暗，何计辨雰霏。
乍可巢蚊睫，胡为附蟒鳞。已微于蠢蠢，仍害及仁人。动植皆分命，毫芒亦是身。哀哉此幽物，生死敌浮尘。
但觉皮肤憯，安知琐细来。因风吹薄雾，向日误轻埃。暗啮堪销骨，潜飞有祸胎。然无防备处，留待雪霜摧。
阴深山有瘴，湿垫草多虻。众噬锥刀毒，群飞风雨声。汗粘疮痏痛，日曝苦辛行。饱尔蛆残腹，安知天地情。
千山溪沸石，六月火烧云。自顾生无类，那堪毒有群。搏牛皮若截，噬马血成文。蹄角尚如此，肌肤安可云。
辛螫终非久，炎凉本递兴。秋风自天落，夏蘖与霜澄。一镜开潭面，千锋露石棱。气平虫豸死，云路好攀登。
楚人千万户，生死系时君。当璧便为嗣，贤愚安可分。干戈长浩浩，篡乱亦纷纷。纵有明在下，区区何足云。
陶虞事已远，尼父独将明。潜穴龙无位，幽林兰自生。楚王谋授邑，此意复中倾。未别子西语，纵来何所成。
平王渐昏惑，无极转承恩。子建犹相贰，伍奢安得存。生居宫雉閟，死葬寝园尊。岂料奔吴士，鞭尸郢市门。
惧盈因邓曼，罢猎为樊姬。盛德留金石，清风鉴薄帷。襄王忽妖梦，宋玉复淫辞。万事捐宫馆，空山云雨期。
宜僚南市住，未省食人恩。临难忽相感，解纷宁用言。何如晋夷甫，坐占紫微垣。看著五胡乱，清谈空自尊。
谁恃王深宠，谁为楚上卿。包胥心独许，连夜哭秦兵。千乘徒虚尔，一夫安可轻。殷勤聘名士，莫但倚方城。
梁业雄图尽，遗孙世运消。宣明徒有号，江汉不相朝。碑碣高临路，松枝半作樵。唯馀开圣寺，犹学武皇妖。
三峡连天水，奔波万里来。风涛各自急，前后苦相推。倒入黄牛漩，惊冲滟滪堆。古今流不尽，流去不曾回。
八荒同日月，万古共山川。生死既由命，兴衰还付天。栖栖王粲赋，愤愤屈平篇。各自埋幽恨，江流终宛然。
羊公名渐远，唯有岘山碑。近日称难继，曹王任马彝。椒兰俱下世，城郭到今时。汉水清如玉，流来本为谁。
象魏才颁历，龙镳已御天。犹看后元历，新署永贞年。半岁光阴在，三朝礼数迁。无因书简册，空得咏诗篇。
塞马倦江渚，今朝神彩生。晓风寒猎猎，乍得草头行。夷狄寝烽候，关河无战声。何由当阵面，从尔四蹄轻。
去年湖水满，此地覆行舟。万怪吹高浪，千人死乱流。谁能问帝子，何事宠阳侯。渐恐鲸鲵大，波涛及九州。
旦夕天气爽，风飘叶渐轻。星繁河汉白，露逼衾枕清。丹鸟月中灭，莎鸡床下鸣。悠悠此怀抱，况复多远情。
古时愁别泪，滴作分流水。日夜东西流，分流几千里。通塞两不见，波澜各自起。与君相背飞，去去心如此。
杨画远于展，何言今在兹。依然古妆服，但感时节移。念君一朝意，遗我千载思。子亦几时客，安能长苦悲。
颠倒世人心，纷纷乏公是。真赏画不成，画赏真相似。丹青各所尚，工拙何足恃。求此妄中精，嗟哉子华子。
湿垫缘竹径，寥落护岸冰。偶然沽市酒，不越四五升。诗客爱时景，道人话升腾。笑言各有趣，悠哉古孙登。
临风飏飏花，透影胧胧月。巫峡隔波云，姑峰漏霞雪。镜匀娇面粉，灯泛高笼缬。夜久清露多，啼珠坠还结。
松树短于我，清风亦已多。况乃枝上雪，动摇微月波。幽姿得闲地，讵感岁蹉跎。但恐厦终构，藉君当奈何。
簇簇枝新黄，纤纤攒素指。柔苙渐依条，短莎还半委。清风日夜高，凌云意何已。千岁盘老龙，修鳞自兹始。
寥寥空山岑，冷冷风松林。流月垂鳞光，悬泉扬高音。希夷周先生，烧香调琴心。神力盈三千，谁能还黄金。
晓月笼云影，莺声馀雾中。暗芳飘露气，轻寒生柳风。冉冉一趋府，未为劳我躬。因兹得晨起，但觉情兴隆。
久雨怜霁景，偶来堤上行。空蒙天色嫩，杳淼江面平。百草短长出，众禽高下鸣。春阳各有分，予亦澹无情。
镜皎碧潭水，微波粗成文。烟光垂碧草，琼脉散纤云。岸柳好阴影，风裾遗垢氛。悠然送春目，八荒谁与群。
低迷笼树烟，明净当霞日。阳焰波春空，平湖漫凝溢。雪鹭远近飞，渚牙浅深出。江流复浩荡，相为坐纡郁。
暄寒深浅春，红白前后花。颜色讵相让，生成良有涯。梅芳勿自早，菊秀勿自赊。各将一时意，终年无再华。
高屋童稚少，春来归燕多。葺旧良易就，新院亦已罗。俯怜雏化卵，仰愧鹏无窠。巢栋与巢幕，秋风俱奈何。
撩乱扑树蜂，摧残恋房蕊。风吹雨又频，安得繁于绮。酒杯沈易过，世事纷何已。莫倚颜似花，君看岁如水。
绕郭高高冢，半是荆王墓。后嗣炽阳台，前贤甘荜路。善恶徒自分，波流尽东注。胡然不饮酒，坐落桐花树。
花阴莎草长，藉莎闲自酌。坐看莺鬬枝，轻花满尊杓。葛巾竹稍挂，书卷琴上阁。沽酒过此生，狂歌眼前乐。
梨叶已成阴，柳条纷起絮。波绿紫屏风，螺红碧筹箸。三杯面上热，万事心中去。我意风散云，何劳问行处。
夏风多暖暖，树木有繁阴。新笋紫长短，早樱红浅深。烟花云幕重，榴艳朝景侵。华实各自好，讵云芳意沈。
初日满阶前，轻风动帘影。旬时得休浣，高卧阅清景。僮儿拂巾箱，鸦轧深林井。心到物自闲，何劳远箕颕。
江瘴炎夏早，蒸腾信难度。今宵好风月，独此荒庭趣。露叶倾暗光，流星委馀素。但恐清夜徂，讵悲朝景暮。
孟月夏犹浅，奇云未成峰。度霞红漠漠，压浪白溶溶。玉委有馀润，飙驰无去踪。何如捧云雨，喷毒随蛟龙。
流芳递炎景，繁英尽寥落。公署香满庭，晴霞覆阑药。裁红起高焰，缀绿排新萼。凭此遣幽怀，非言念将谑。
红丝散芳树，旋转光风急。烟泛被笼香，露浓妆面湿。佳人不在此，恨望堦前立。忽厌夏景长，今春行已及。
百舌渐吞声，黄莺正娇小。云鸿方警夜，笼鸡已鸣晓。当时客自适，运去谁能矫。莫厌夏虫多，蜩螗定相扰。
翩翩帘外燕，戢戢巢内雏。啖食筋力尽，毛衣成紫襦。朝来各飞去，雄雌梁上呼。养子将备老，恶儿那胜无。
西山夏雪消，江势东南泻。风波高若天，滟滪低于马。正被黄牛旋，难期白帝下。我在平地行，翻忧济川者。
灵均死波后，是节常浴兰。彩缕碧筠粽，香秔白玉团。逝者良自苦，今人反为欢。哀哉徇名士，没命求所难。
清晨颒寒水，动摇襟袖轻。翳翳林上叶，不知秋暗生。回悲镜中发，华白三四茎。岂无满头黑，念此衰已萌。
微霜才结露，翔鸠初变鹰。无乃天地意，使之行小惩。鸱鸮诚可恶，蔽日有高鹏。舍大以擒细，我心终不能。
往岁学仙侣，各在无何乡。同时骛名者，次第鹓鹭行。而我两不遂，三十鬓添霜。日暮江上立，蝉鸣枫树黄。
后伏火犹在，先秋蝉已多。云色日夜白，骄阳能几何。壤隙漏江海，忽微成网罗。勿言时不至，但恐岁蹉跎。
新月才到地，轻河如泛云。萤飞高下火，树影参差文。露簟有微润，清香时暗焚。夜闲心寂默，洞庭无垢氛。
霁丽床前影，飘萧帘外竹。簟凉朝睡重，梦觉茶香熟。亲烹园内葵，凭买家家曲。酿酒幷毓蔬，人来有棋局。
寒竹秋雨重，凌霄晚花落。低回翠玉梢，散乱栀黄萼。颜色有殊异，风霜无好恶。年年百草芳，毕意同萧索。
春非我独春，秋非我独秋。岂念百草死，但念霜满头。头白古所同，胡为坐烦忧。茫茫百年内，处身良未休。
西风冷衾簟，展转布华茵。来者承玉体，去者流芳尘。适意丑为好，及时疏亦亲。衰周仲尼出，无乃为妖人。
漠漠江面烧，微微枫树烟。今日复今夕，秋怀方浩然。况我头上发，衰白不待年。我怀有时极，此意何由诠。
服药备江瘴，四年方一疠。岂是药无功，伊予久留滞。滞留人固薄，瘴久药难制。去日良已甘，归途奈无际。
弃置何所任，郑公怜我病。三十九万钱，资予养顽瞑。身贱杀何益，恩深报难罄。公其万千年，世有天之郑。
忆作孩稚初，健羡成人列。倦学厌日长，嬉游念佳节。今来渐讳年，顿与前心别。白日速如飞，佳晨亦骚屑。
昔在痛饮场，憎人病辞醉。病来身怕酒，始悟他人意。怕酒岂不闲，悲无少年气。传语少年儿，杯盘莫回避。
忆初头始白，昼夜惊一缕。渐及鬓与须，多来不能数。壮年等闲过，过壮年已五。华发不再青，劳生竟何补。
在家非不病，有病心亦安。起居甥侄扶，药饵兄嫂看。今病兄远路，道遥书信难。寄言娇小弟，莫作官家官。
燕巢官舍内，我尔俱为客。岁晚我独留，秋深尔安适。风高翅羽垂，路远烟波隔。去去玉山岑，人间网罗窄。
檐宇夜来旷，暗知秋已生。卧悲衾簟冷，病觉支体轻。炎昏岂不倦，时去聊自惊。浩叹终一夕，空堂天欲明。
秋依静处多，况乃凌晨趣。深竹蝉昼风，翠茸衫晓露。庭莎病看长，林果闲知数。何以强健时，公门日劳骛。
朝结故乡念，暮作空堂寝。梦别泪亦流，啼痕暗横枕。昔愁凭酒遣，今病安能饮。落尽秋槿花，离人病犹甚。
江瘴节候暖，腊初梅已残。夜来北风至，喜见今日寒。扣冰浅塘水，拥雪深竹阑。复此满尊醁，但嗟谁与欢。
庭有萧萧竹，门有阗阗骑。嚣静本殊途，因依偶同寄。亭亭乍干云，袅袅亦垂地。人有异我心，我无异人意。
落月沈馀影，阴渠流暗光。蚊声霭窗户，萤火绕屋梁。飞幌翠云薄，新荷清露香。不吟复不寐，竟夕池水傍。
种藕百馀根，高荷才四叶。飐闪碧云扇，团圆青玉叠。亭亭自抬举，鼎鼎难藏擪。不学著水荃，一生长怗怗。
年历复年历，卷尽悲且惜。历日何足悲，但悲年运易。年年岂无叹，此叹何唧唧。所叹别此年，永无长庆历。
不改延洪祚，因成揖让朝。讴歌同戴启，遏密共思尧。雨露施恩广，梯航会葬遥。号弓那独切，曾感昔年招。
前春文祖庙，大舜嗣尧登。及此逾年感，还因是月崩。寿缘追孝促，业在继明兴。俭诏同今古，山川绕灞陵。
七月悲风起，凄凉万国人。羽仪经巷内，辒𨍇转城𬮱。暝色依陵早，秋声入辂新。自嗟同草木，不识永贞春。
国付重离后，身随十圣仙。北辰移帝座，西日到虞泉。方丈言虚设，华胥事眇然。触鳞曾在宥，偏哭堕髯前。
天宝遗馀事，元和盛圣功。二凶枭帐下，三叛斩都中。始服沙陁虏，方吞逻逤戎。狼星如要射，犹有鼎湖弓。
月落禁垣西，星攒晓仗齐。风传宫漏苦，云拂羽仪低。路隘车千两，桥危马万蹄。共嗟封石捡，不为报功泥。
燕姞贻天梦，梁王尽孝思。虽从魏诏葬，得用汉藩仪。曙月残光敛，寒箫度曲迟。平生奉恩地，哀挽欲何之。
文卫罗新圹，仙娥掩暝山。雪云埋陇合，箫鼓望城还。寒树风难静，霜郊夜更闲。哀荣深孝嗣，仪表在河间。
气敌三人杰，交深一纸书。我投冰莹眼，君报水怜鱼。髀股惟夸瘦，膏肓岂暇除。伤心死诸葛，忧道不忧馀。
望有经纶钓，虔收宰相刀。江文驾风远，云貌接天高。国待球琳器，家藏虎豹韬。尽将千载宝，埋入五原蒿。
白马双旌队，青山八阵图。请缨期系虏，枕草誓捐躯。势激三千壮，年应四十无。遥闻不瞑目，非是不怜吴。
雕鹗生难敌，沉檀死更香。儿童喧巷市，羸老哭碑堂。雁起沙汀暗，云连海气黄。祝融峰上月，几照北人丧。
回雁峰前雁，春回尽却回。联行四人去，同葬一人来。铙吹临江返，城池隔雾开。满船深夜哭，风棹楚猿哀。
杜预春秋癖，扬雄著述精。在时兼不语，终古定归名。耒水波文细，湘江竹叶轻。平生思风月，潜寐若为情。
碧涧去年会，与师三两人。今来见题壁，师已是前身。芰叶迎僧夏，杨花度俗春。空将数行泪，洒遍塔中尘。
感极都无梦，魂销转易惊。风帘半钩落，秋月满床明。怅望临阶坐，沈吟遶树行。孤琴在幽匣，时迸断弦声。
纤干未盈把，高条才过眉。不禁风苦动，偏受露先萎。不分秋同尽，深嗟小便衰。伤心落残叶，犹识合昏期。
朝从空屋里，骑马入空台。尽日推闲事，还归空屋来。月明穿暗隙，灯烬落残灰。更想咸阳道，魂车昨夜回。
月是阴秋镜，寒为寂寞资。轻寒酒醒后，斜月枕前时。倚壁思闲事，回灯检旧诗。闻君亦同病，终夜远相悲。
十里抚柩别，一身骑马回。寒烟半堂影，烬火满庭灰。稚女凭人问，病夫空自哀。潘安寄新咏，仍是夜深来。
抚稚君休感，无儿我不伤。片云离岫远，双燕念巢忙。大壑谁非水，华星各自光。但令长有酒，何必谢家庄。
忆昔岁除夜，见君花烛前。今宵祝文上，重叠叙新年。闲处低声哭，空堂背月眠。伤心小儿女，撩乱火堆边。
古原三丈穴，深葬一枝琼。崩剥山门坏，烟绵坟草生。久依荒陇坐，却望远村行。惊觉满床月，风波江上声。
烬火孤星灭，残灯寸焰明。竹风吹面冷，檐雪坠阶声。寡鹤连天叫，寒雏彻夜惊。秪应张侍御，潜会我心情。
霜降三旬后，蓂馀一叶秋。玄阴迎落日，凉魄尽残钓。半夜灰移琯，明朝帝御裘。潘安过今夕，休咏赋中愁。
红芳怜静色，深与雨相宜。馀滴下纤蘂，残珠堕细枝。浣花江上思，啼粉镜中窥。念此低回久，风光幸一吹。
春静晓风微，凌晨带酒归。远山笼宿雾，高树影朝晖。饮马鱼惊水，穿花露滴衣。娇莺似相恼，含啭傍人飞。
竹露滴寒声，离人晓思惊。酒醒秋簟冷，风急夏衣轻。寝倦解幽梦，虑闲添远情。谁怜独欹枕，斜月透窗明。
蜀路危于剑，怜君自坦途。几回曾啖炙，千里远衔珠。野性便荒饮，时风忌酒徒。相门多礼让，前后莫相逾。
杨子爱言诗，春天好咏时。恋花从马滞，联句放杯迟。日映含烟竹，风牵卧柳丝。南山更多兴，须作白云期。
绮树满朝阳，融融有露光。雨多疑濯锦，风散似分妆。叶密烟蒙火，枝低绣拂墙。更怜当暑见，留咏日偏长。
新篁才解箨，寒色已青葱。冉冉偏凝粉，萧萧渐引风。扶疏多透日，寥落未成丛。惟有团团节，坚贞大小同。
檐月惊残梦，浮凉满夏衾。蟏蛸低户网，萤火度墙阴。炉暗灯光短，床空帐影深。此时相望久，高树忆横岑。
病来闲卧久，因见静时心。残月晓窗迥，落花幽院深。望山移坐榻，行药步墙阴。车马门前度，遥闻哀苦吟。
深院虎溪竹，远公身自栽。多惭折君节，扶我出山来。贵宅安危步，难将混俗材。还投辋川水，从作老龙回。
近闻胡隐士，潜认得心王。不恨百年促，翻悲万劫长。有修终有限，无事亦无殃。慎莫通方便，应机不顿忘。
百年都几日，何事苦嚣然。晚岁倦为学，闲心易到禅。病宜多宴坐，贫似少攀缘。自笑无名字，因名自在天。
近见新章句，因知见在心。春游晋祠水，晴上霍山岑。问法僧当偈，还丹客赠金。莫惊头欲白，禅观老弥深。
陶君喜不遇，予每为君言。今日东台去，澄心在陆浑。旋抽随日俸，幷买近山园。千万崔兼白，殷勤承主恩。
潞府筋角劲，戴光因合成。因君怀胆气，赠我定交情。不拟闲穿叶，那能枉始生。唯调一只箭，飞入破聊城。
一言感激士，三世义忠臣。破瓮嫌妨路，烧庄耻属人。迥分辽海气，闲蹋洛阳尘。傥使权由我，还君白马津。
灯火隔帘明，竹梢风雨声。诗篇随意赠，杯酒越巡行。漫唱江朝曲，闲征药草名。莫辞终夜饮，朝起又营营。
严秦修此驿，兼涨驿前池。已种千竿竹，又栽千树棃。四年三月半，新笋晚花时。怅望东川去，等闲题作诗。
晻澹洲烟白，篱筛日脚红。江喧过云雨，船泊打头风。艇子收鱼市，鸦儿噪荻丛。不堪堤上立，满眼是蚊虫。
青衫经夏黕，白发望乡稠。雨冷新秋簟，星稀欲曙楼。连鸿尽南去，双鲤本东流。北信无人寄，蝉声满树头。
早岁颠狂伴，城中共几年。有时潜步出，连夜小亭眠。月影侵床上，花丛在眼前。今宵正风雨，空宅楚江边。
水怪潜幽草，江云拥废居。雷惊空屋柱，电照满床书。竹瓦风频裂，茅檐雨渐疏。平生沧海意，此去怯为鱼。
陶君三十七，挂绶出都门。我亦今年去，商山淅岸邨。冬修方丈室，春种桔橰园。千万人间事，从兹不复言。
总是玲珑竹，兼藏浅漫溪。沙平深见底，石乱不成泥。烟火遥邨落，桑麻隔稻畦。此中如有问，甘被到头迷。
乘兴无羁束，闲行信马蹄。路幽穿竹远，野迥望云低。素帚茅花乱，圆珠稻实齐。如何卢进士，空恋醉如泥。
杨公三不惑，我惑两般全。逢酒判身病，拈花尽意怜。水生低岸没，梅蹙小珠连。千万红颜辈，须惊又一年。
柳眼开浑尽，梅心动已阑。风光好时少，杯酒病中难。学问慵都废，声名老更判。唯馀看花伴，未免忆长安。
失却游花伴，因风浪引将。柳堤遥认马，梅径误寻香。晚景行看谢，春心渐欲狂。园林都不到，何处枉风光。
高处望潇湘，花时万井香。雨馀怜日嫩，岁闰觉春长。霞刹分危榜，烟波透远光。情知楼上好，不是仲宣乡。
晚日宴清湘，晴空走艳阳。花低愁露醉，絮起觉春狂。舞旋红裙急，歌垂碧袖长。甘心出童羖，须一尽时荒。
饮醉日将尽，醒时夜已阑。暗灯风焰晓，春席水窗寒。未解萦身带，犹倾坠枕冠。呼儿问狼藉，疑是梦中欢。
远地难逢侣，闲人且独行。上山随老鹤，接酒待残莺。花当西施面，泉胜卫玠清。鹈鹕满春野，无限好同声。
人生除泛海，便到洞庭波。驾浪沉西日，吞空接曙河。虞巡竟安在，轩乐讵曾过。唯有君山下，狂风万古多。
故乡千里梦，往事万重悲。小雪沈阴夜，闲窗老病时。独闻归去雁，偏咏别来诗。惭愧红妆女，频惊两鬓丝。
十年常远道，不忍别离声。况复三巴外，仍逢万里行。桐花新雨气，梨叶晚春晴。到海知何日，风波从此生。
眼前明月水，先入汉江流。汉水流江海，西江过庾楼。庾楼今夜月，君岂在楼头。万一楼头望，还应望我愁。
年年秋意绪，多向雨中生。渐欲烟火近，稍怜衣服轻。咏诗闲处立，忆事夜深行。濩落寻常惯，凄凉别为情。
蚊幌雨来卷，烛蛾灯上稀。啼儿冷秋簟，思妇问寒衣。帘断萤火入，窗明蝙蝠飞。良辰日夜去，渐与壮心违。
嗢嗢檐霤凝，丁丁窗雨繁。枕倾筒簟滑，幔飐案灯翻。唤魇儿难觉，吟诗婢苦烦。强眠终不著，闲卧暗消魂。
瓶泻高檐雨，窗来激箭风。病憎灯火暗，寒觉薄帏空。婢报樵苏竭，妻愁院落通。老夫慵计数，教想蔡城东。
风头难著枕，病眼厌看书。无酒销长夜，回灯照小馀。三元推废王，九曜入乘除。廊庙应多算，参差斡太虚。
经雨篱落坏，入秋田地荒。竹垂哀折节，莲败惜空房。小片慈菇白，低丛柚子黄。眼前撩乱辈，无不是同乡。
雨柳枝枝弱，风光片片斜。蜻蜓怜晓露，蛱蝶恋秋花。饥啅空篱雀，寒栖满树鸦。荒凉池馆内，不似有人家。
病苦十年后，连阴十日馀。人方教作鼠，天岂遣为鱼。鲛绽酆城剑，虫凋鬼火书。出闻泥泞尽，何地不摧车。
惨切风雨夕，沉吟离别情。燕辞前日社，蝉是每年声。暗泪深相感，危心亦自惊。不如元不识，俱作路人行。
十五年前事，恓惶无限情。病僮更借出，羸马共驰声。射叶杨才破，闻弓雁已惊。小年辛苦学，求得苦辛行。
徙倚檐宇下，思量去住情。暗萤穿竹见，斜雨隔窗声。就枕回转数，闻鸡撩乱惊。一家同草草，排比送君行。
已怆朋交别，复怀儿女情。相兄亦相旧，同病又同声。白发年年剩，秋蓬处处惊。不堪身渐老，频送异乡行。
塞上风雨思，城中兄弟情。北随鹓立位，南送雁来声。遇适尤兼恨，闻书喜复惊。唯应遥料得，知我伴君行。
暮欲歌吹乐，暗冲泥水情。稻花秋雨气，江石夜滩声。犬吠穿篱出，鸥眠起水惊。愁君明月夜，独自入山行。
七过褒城驿，回回各为情。八年身世梦，一种水风声。寻觅诗章在，思量岁月惊。更悲西塞别，终夜绕池行。
褒县驿前境，曲江池上情。南堤衰柳意，西寺晚钟声。云水兴方远，风波心已惊。可怜皆老大，不得自由行。
见说巴风俗，都无汉性情。猿声芦管调，羌笛竹鸡声。迎候人应少，平安火莫惊。每逢危栈处，须作贯鱼行。
闻道阴平郡，翛然古戍情。桥兼麋鹿蹋，山应鼓鼙声。羌妇梳头紧，蕃牛护尾惊。怜君闲闷极，只傍白江行。
何处生春早，春生云色中。笼葱闲著水，晻淡欲随风。度晓分霞态，馀光庇雪融。晚来低漠漠，浑欲泥幽丛。
何处生春早，春生漫雪中。浑无到地片，唯逐入楼风。屋上些些薄，池心旋旋融。自悲销散尽，谁假入兰丛。
何处生春早，春生霁色中。远林横返照，高树亚东风。水冻霜威庇，泥新地气融。渐知残雪薄，杪近最怜丛。
何处生春早，春生曙火中。星围分暗陌，烟气满晴风。宫树栖鸦乱，城楼带雪融。竞排阊阖侧，珂伞自相丛。
何处生春早，春生晓禁中。殿阶龙斾日，漏阁宝筝风。药树香烟重，天颜瑞气融。柳梅浑未觉，青紫已丛丛。
何处生春早，春生江路中。雨移临浦市，晴候过湖风。芦笋锥犹短，凌澌玉渐融。数宗船载足，商妇两眉丛。
何处生春早，春生野墅中。病翁闲向日，征妇懒成风。斫筤天虽暖，穿区冻未融。鞭牛县门外，争土盖蚕丛。
何处生春早，春生冰岸中。尚怜扶腊雪，渐觉受东风。织女云桥断，波神玉貌融。便成呜咽去，流恨与莲丛。
何处生春早，春生柳眼中。芽新才绽日，茸短未含风。绿误眉心重，黄惊蜡泪融。碧条殊未合，愁绪已先丛。
何处生春早，春生梅援中。蘂排难犯雪，香乞拟来风。陇迥羌声怨，江遥客思融。年年最相恼，缘未有诸丛。
何处生春早，春生鸟思中。鹊巢移旧岁，䳒羽旋高风。鸿雁惊沙暖，鸳鸯爱水融。最怜双翡翠，飞入小梅丛。
何处生春早，春生池榭中。镂琼冰陷日，文縠水回风。柳爱和身动，梅愁合树融。草芽犹未出，挑得小萱丛。
何处生春早，春生稚戏中。乱骑残爆竹，争唾小旋风。骂雨愁妨走，呵冰喜旋融。女儿针线尽，偷学五辛丛。
何处生春早，春生人意中。晓妆虽近火，晴戏渐怜风。暗入心情懒，先添酒思融。预知花好恶，偏在最深丛。
何处生春早，春生半睡中。见灯如见雾，闻雨似闻风。开眼犹残梦，抬身便恐融。却成双翅蝶，还绕庳花丛。
何处生春早，春生晓镜中。手寒匀面粉，鬟动倚帘风。宿雾梅心滴，朝光幕上融。思牵梳洗懒，空拔绿丝丛。
何处生春早，春生绮户中。玉栊穿细日，罗幔张轻风。柳软腰支嫩，梅香密气融。独眠傍妒物，偷铲合欢丛。
何处生春早，春生老病中。土膏蒸足肿，天暖痒头风。似觉肌肤展，潜知血气融。又添新一岁，衰白转成丛。
何处生春早，春生客思中。旅魂惊北雁，乡信是东风。纵有心灰动，无由鬓雪融。未知开眼日，空绕未开丛。
何处生春早，春生蒙雨中。裛尘微有气，拂面细如风。柳误啼珠密，梅惊粉汗融。满空愁淡淡，应豫忆芳丛。
激射分流阔，湾环此地多。暂停随梗浪，犹阅败霜荷。恨阻还江势，思深到海波。自伤才畎浍，其奈赠珠何。
近日金銮直，亲于汉珥貂。内人传帝命，丞相让吾僚。浙郡悬旌远，长安谕日遥。因君蘂珠赠，还一梦烟霄。
年老无流辈，行稀足薜萝。热时怜水近，高处见山多。衣袖长堪舞，喉咙转解歌。不辞狂复醉，人世有风波。
翠幕笼斜日，朱衣俨别筵。管弦凄欲罢，城郭望依然。路溢新城市，农开旧废田。春坊幸无事，何惜借三年。
闲窗结幽梦，此梦谁人知。夜半初得处，天明临去时。山川已久隔，云雨两无期。何事来相感，又成新别离。
急管清弄频，舞衣才揽结。含情独摇手，双袖参差列。騕袅柳牵丝，炫转风回雪。凝眄娇不移，往往度繁节。
红裙委塼堦，玉爪剺朱橘。素臆光如砑，明瞳艳凝溢。调弦不成曲，学书徒弄笔。夜色侵洞房，春烟透帘出。
风露晓凄凄，月下西墙西。行人帐中起，思妇枕前啼。屑屑命僮御，晨装俨已齐。将去复携手，日高方解携。
五色阶前架，一张笼上被。殷红稠叠花，半绿鲜明地。风蔓罗裙带，露英莲脸泪。多逢走马郎，可惜帘边思。
旦暮已凄凉，离人远思忙。夏衣临晓薄，秋影入檐长。前事风随扇，归心燕在梁。殷勤寄牛女，河汉正相望。
艳极翻含怨，怜多转自娇。有时还暂笑，闲坐爱无憀。晓月行看堕，春酥见欲消。何因肯垂手，不敢望回腰。
幽芳本未阑，君去蕙花残。河汉秋期远，关山世路难。云屏留粉絮，风幌引香兰。肠断回文锦，春深独自看。
乍起衣犹冷，微吟帽半敧。霜凝南屋瓦，鸡唱后园枝。洛水碧云晓，吴宫黄叶时。两传千里意，书札不如诗。
太空秋色凉，独鸟下微阳。三径池塘静，六街车马忙。渐能高酒户，始是入诗狂。官冷且无事，追陪慎莫忘。
莫恨暂櫜鞬，交游几个全。眼明相见日，肺病欲秋天。五马虚盈枥，双蛾浪满船。可怜俱老大，无处用闲钱。
穷冬到乡国，正岁别京华。自恨风尘眼，常看远地花。碧幢还照曜，红粉莫咨嗟。嫁得浮云婿，相随即是家。
役役行人事，纷纷碎簿书。功夫两衙尽，留滞七年馀。病痛梅天发，亲情海岸疏。因循未归得，不是忆鲈鱼。
天冷日不光，太行峰苍莽。尝闻此中险，今我方独往。马蹄冻且滑，羊肠不可上。若比世路难，犹自平于掌。
前池秋始半，卉物多摧坏。欲暮槿先萎，未霜荷已败。默然有所感，可以从兹诫。本不种松筠，早雕何足怪。
凿池贮秋水，中有𬞟与芰。天旱水暗消，塌然委空地。有似泛泛者，附离权与贵。一旦恩势移，相随共憔悴。
濯足云水客，折腰簪笏身。諠闲迹相背，十里别经旬。忽因乘逸兴，莫惜访嚣尘。窗前故栽竹，与君为主人。
沙鹤上阶立，潭月当户开。此中留我宿，两夜不能回。幸与静境遇，喜无归侣催。从今独游后，不拟共人来。
夜深草诏罢，霜月凄凛凛。欲卧暖残杯，灯前相对饮。连铺青缣被，对置通中枕。髣髴百馀宵，与君同此寝。
迟迟禁漏尽，悄悄暝鸦喧。夜雨槐花落，微凉卧北轩。曙灯残未灭，风帘闲自翻。每一得静境，思与故人言。
西轩草诏暇，松竹深寂寂。月出清风来，忽似山中夕。因成西南梦，梦作游仙客。觉闻宫漏声，犹谓山泉滴。
病眼昏似夜，衰鬓飒如秋。除却须衣食，平生百事休。知君善易者，问我决疑不。不卜非他故，人间无所求。
深闭竹间扉，静埽松下地。独啸晚风前，何人知此意。看山尽日坐，枕帙移时睡。谁能从我游，使君心无事。
湛湛玉泉色，悠悠浮云身。闲心对定水，清静两无尘。手把青筇杖，头戴白纶巾。兴尽下山去，知我是谁人。
雪消冰又释，景和风复暄。满庭田地湿，荠叶生墙根。官舍悄无事，日西斜掩门。不开庄老卷，欲与何人言。
尽日松下坐，有时池畔行。行立与坐卧，中怀澹无营。不觉流年过，亦任白发生。不为世所薄，安得遂闲情。
朝咏游仙诗，暮歌采薇曲。卧云坐白石，山中十五宿。行随出洞水，回别缘岩竹。早晚重来游，心期瑶草绿。
已任时命去，亦从岁月除。中心一调伏，外累尽空虚。名宦意已矣，林泉计何如。拟近东林寺，溪边结一庐。
临水一长啸，忽思十年初。三登甲乙第，一入承明庐。浮生多变化，外事有盈虚。今来伴江叟，沙头坐钓鱼。
百鸟乳雏毕，秋燕独蹉跎。去社日已近，衔泥意如何。不悟时节晚，徒施工用多。人间事亦尔，不独燕营窠。
食罢一觉睡，起来两瓯茶。举头看日影，已复西南斜。乐人惜日促，忧人厌年赊。无忧无乐者，长短任生涯。
青松高百尺，绿蕙低数寸。同生大块间，长短各有分。长者不可退，短者不可进。若用此理推，穷通两无闷。
椿寿八千春，槿花不经宿。中间复何有，冉冉孤竹生。竹身三年老，竹色四时绿。虽谢椿有馀，犹胜槿不足。
肺病不饮酒，眼昏不读书。端然无所作，身意闲有馀。鸡栖篱落晚，雪映林木疏。幽独已云极，何必山中居。
朝暖就南轩，暮寒归后屋。晚酒一两杯，夜棋三数局。寒灰埋暗火，晓焰凝残烛。不嫌贫冷人，时来同一宿。
朝从紫禁归，暮出青门去。勿言城东陌，便是江南路。扬鞭簇车马，挥手辞亲故。我生本无乡，心安是归处。
昨夜凤池头，今夜蓝溪口。明月本无心，行人自回首。新秋松影下，半夜钟声后。清影不宜昏，聊将茶代酒。
我爱此山头，及此三登历。紫霞旧精舍，寥落空泉石。朝市日喧隘，云林长悄寂。犹存住寺僧，肯有归山客。
昔君乌纱帽，赠我白头翁。帽今在顶上，君已归泉中。物故犹堪用，人亡不可逢。岐山今夜月，坟树正秋风。
食饱拂枕卧，睡足起闲吟。浅酌一杯酒，缓弹数弄琴。既可畅情性，亦足傲光阴。谁知利名尽，无复长安心。
海水明月出，禁中清夜长。东南楼殿白，稍稍上宫墙。净落金塘水，明浮玉砌霜。不比人间见，尘土污清光。
白发生一茎，朝来明镜里。勿言一茎少，满头从此始。青山方远别，黄绶初从仕。未料容鬓间，蹉跎忽如此。
尘土长路晚，风烟废宫秋。相逢立马语，尽日此桥头。知君不得意，郁郁来西游。惆怅新丰店，何人识马周。
下马柳阴下，独上堤上行。故人千万里，新蝉三两声。城中曲江水，江上江陵城。两地新秋思，应同此日情。
晓鼓声已半，离筵坐难久。请君断肠歌，送我和泪酒。月落欲明前，马嘶初别后。浩浩暗尘中，何由见回首。
北园东风起，杂花次第开。心知须臾落，一日三四来。花下岂无酒，欲酌复迟回。所思眇千里，谁劝我一杯。
秋鸿次第过，哀猿朝夕闻。是日孤舟客，此地亦离群。蒙蒙润衣雨，漠漠冒帆云。不醉浔阳酒，烟波愁杀人。
荒凉满庭草，偃亚侵檐竹。府吏下厅帘，家僮开被幞。数声城上漏，一点窗间烛。官曹冷似冰，谁肯来同宿。
悄悄复悄悄，城隅隐林杪。山郭灯火稀，峡天星汉少。年光东流水，生计南枝鸟。月没江沈沈，西楼殊未晓。
脉脉复脉脉，东楼无宿客。城暗云雾多，峡深田地窄。宵灯尚留焰，晨禽初展翮。欲知山高低，不见东方白。
城上云雾开，沙头风浪定。参差乱山出，澹泞平江净。行客舟已远，居人酒初醒。袅袅秋竹梢，巴蝉声似磬。
江花已萎绝，江草已消歇。远客何处归，孤舟今日发。杜鹃声似哭，湘竹斑如血。共是多感人，仍为此中别。
朝起视事毕，晏坐饱食终。散步长廊下，卧退小斋中。拙政自多暇，幽情谁与同。孰云二千石，心如田野翁。
西日照高树，树头子规鸣。东风吹野水，水畔江蓠生。尽日看山立，有时寻涧行。兀兀长如此，何许似专城。
亦莫恋此身，亦莫厌此身。此身何足恋，万劫烦恼根。此身何足厌，一聚虚空尘。无恋亦无厌，始是逍遥人。
宠新卿典礼，会盛客征文。不失迁莺侣，因成贺燕群。池台晴间雪，冠盖暮和云。共仰曾攀处，年深桂尚熏。
惆怅时节晚，两情千里同。离忧不散处，庭树正秋风。燕影动归翼，蕙香销故丛。佳期与芳岁，牢落两成空。
丽句劳相赠，佳期恨有违。早知留酒待，悔不趁花归。春尽绿醅老，雨多红萼稀。今朝如一醉，犹得及芳菲。
未将时会合，且与俗浮沈。鸿养青冥翮，蛟潜云雨心。烟郊春别远，风碛暮程深。墨客投何处，幷州旧翰林。
得道即无著，随缘西复东。貌依年腊老，心到夜禅空。山宿驯溪虎，江行滤水虫。悠悠尘客思，春满碧云中。
晚景函关路，凉风社日天。青岩新有燕，红树欲无蝉。愁立驿楼上，厌行官堠前。萧条秋兴苦，渐近二毛年。
花落鸟嘤嘤，南归称野情。月宜秦岭宿，春好蜀江行。乡路通云栈，郊扉近锦城。乌台陟冈送，人羡别时荣。
离离原上草，一岁一枯荣。野火烧不尽，春风吹又生。远芳侵古道，晴翠接荒城。又送王孙去，萋萋满别情。
不与人境接，寺门开向山。暮钟寒鸟聚，秋雨病僧闲。月隐云树外，萤飞廊宇间。幸投花界宿，暂得静心颜。
满眼云水色，月明楼上人。旅愁春入越，乡梦夜归秦。道路通荒服，田园隔虏尘。悠悠沧海畔，十载避黄巾。
感时思弟妹，不寐百忧生。万里经年别，孤灯此夜情。病容非旧日，归思逼新正。早晚重欢会，羇离各长成。
郊居人事少，昼卧对林峦。穷巷厌多雨，贫家愁早寒。葛衣秋未换，书卷病仍看。若问生涯计，前溪一钓竿。
守岁尊无酒，思乡泪满巾。始知为客苦，不及在家贫。畏老偏惊节，防愁预恶春。故园今夜里，应念未归人。
二月村园暖，桑间戴胜飞。农夫舂旧谷，蚕妾𢭏新衣。牛马因风远，鸡豚过社稀。黄昏林下路，鼓笛赛神归。
衰容常晚栉，秋镜偶新磨。一与清光对，方知白发多。鬓毛从幻化，心地付头陀。任意浑成雪，其如似梦何。
赐欢仍许醉，此会兴如何。翰苑主恩重，曲江春意多。花低羞艳妓，莺散让清歌。共道升平乐，元和胜永和。
凉风木槿篱，暮雨槐花枝。幷起新秋思，为得故人诗。避地鸟择木，升朝鱼在池。城中与山下，喧静暗相思。
念别感时节，早蛩闻一声。风帘夜凉入，露簟秋意生。灯尽梦初罢，月斜天未明。暗凝无限思，起傍药阑行。
病眠夜少梦，闲立秋多思。寂寞馀雨晴，萧条早寒至。鸟栖红叶树，月照青苔地。何况镜中年，又过三十二。
君入空台去，朝往暮还来。我入泉台去，泉门无复开。鳏夫任系职，穉女未胜哀。寂寞咸阳道，家人覆墓回。
斜月入前楹，迢迢夜坐情。梧桐上阶影，蟋蟀近床声。曙傍窗间至，秋从簟上生。感时因忆事，不寝到鸡鸣。
索莫少颜色，池边无主禽。难收带泥翅，易结著人心。顶毳落残碧，尾花销暗金。放归飞不得，云海故巢深。
烟澹月蒙蒙，舟行夜色中。江铺满槽水，帆展半樯风。叫曙嗸嗸雁，啼秋唧唧虫。只应催北客，早作白须翁。
节物行摇落，年颜坐变衰。树初黄叶日，人欲白头时。乡国程程远，亲朋处处辞。唯残病与老，一步不相离。
南浦闲行罢，西楼小宴时。望湖凭槛久，待月放杯迟。江果尝卢橘，山歌听竹枝。相逢且同乐，何必旧相知。
逐处花皆好，随年貌自衰。红樱满眼日，白发半头时。倚树无言久，攀条欲放迟。临风两堪叹，如雪复如丝。
职散优闲地，身慵老大时。送春唯有酒，销日不过棋。禄米麞牙稻，园蔬鸭脚葵。饱餐仍晏起，馀暇弄龟儿。
花尽头新白，登楼意若何。岁时春日少，世界苦人多。愁醉非因酒，悲吟不是歌。求师治此病，唯劝读楞伽。
竹寺初晴日，花塘欲晓春。野猿疑弄客，山鸟似呼人。酒嫩倾金液，茶新碾玉尘。可怜幽静地，堪寄老慵身。
久雨南湖涨，新晴北客过。日沈红有影，风定绿无波。岸没闾阎少，滩平船舫多。可怜心赏处，其奈独游何。
外事因慵废，中怀与静期。寻泉上山远，看笋出林迟。白石磨樵斧，青竿理钓丝。澄清深浅好，最爱夕阳时。
匹马来郊外，扁舟在水滨。可怜冲雨客，来访阻风人。小榼酤清醑，行厨煮白鳞。停杯看柳色，各忆故园春。
散吏闲如客，贫州冷似村。早凉湖北岸，残照郭西门。懒镊从须白，休治任眼昏。老来何所用，少兴不多言。
朱槛在空虚，凉风八月初。山形如岘首，江色似桐庐。佛寺乘船入，人家枕水居。高亭仍有月，今夜宿何如。
尽日行还歇，迟迟独上山。攀藤老筋力，照水病容颜。陶巷招居住，茅家许往还。饱谙荣辱事，无意恋人间。
行年四十五，两鬓半苍苍。清瘦诗成癖，粗豪酒放狂。老来尤委命，安处即为乡。或拟庐山下，来春结草堂。
薄晚支颐坐，中宵枕臂眠。一从身去国，再见日周天。老度江南岁，春抛渭北田。浔阳来早晚，明日是三年。
卑湿沙头宅，连阴雨夜天。共听檐溜滴，心事两悠然。把酒循环饮，移床曲尺眠。莫言非故旧，相识已三年。
山斋方独往，尘事莫相仍。蓝轝辞鞍马，缁徒换友朋。朝餐唯药菜，夜伴只纱灯。除却青衫在，其馀便是僧。
密座移红毯，酡颜照渌杯。双娥留且住，五马任先回。醉耳歌催醒，愁眉笑引开。平生少年兴，临老暂重来。
萧洒登山去，龙钟遇雨回。磴危攀薜荔，石滑践莓苔。袜污君相谑，鞋穿我自咍。莫欺泥土脚，曾蹋玉阶来。
彭蠡湖天晚，桃花水气春。鸟飞千白点，日没半红轮。何必为迁客，无劳是病身。但来临此望，少有不愁人。
云黑雨翛翛，江昏水暗流。有风催解缆，无月伴登楼。酒罢无多兴，帆开不少留。唯看一点火，遥认是行舟。
有女名罗子，生来才两春。我今年已长，日夜二毛新。顾念娇啼面，思量老病身。直应头似雪，始得见成人。
寂寞清明日，萧条司马家。留饧和冷粥，出火煮新茶。欲别能无酒，相留亦有花。南迁更何处，此地已天涯。
向晚双池好，初晴百物新。袅枝翻翠羽，溅水跃红鳞。萍泛同游子，莲开当丽人。临流一惆怅，还忆曲江春。
白发长兴叹，青娥亦伴愁。寒衣补灯下，小女戏床头。暗澹屏帏故，凄凉枕席秋。贫中有等级，犹胜嫁黔娄。
子骋丹青日，予当丑老时。无劳役神思，更画病容仪。迢递麒麟阁，图功未有期。区区尺素上，焉用写真为。
浔阳白司马，夜送孟功曹。江暗管弦急，楼明灯火高。湖波翻似箭，霜草杀如刀。且莫开征櫂，阴风正怒号。
遇兴寻文客，因欢命酒徒。春游忆亲故，夜会似京都。诗思闲仍在，乡愁醉暂无。狂来欲起舞，惭见白髭须。
眷眄情无恨，优容礼有馀。三年为郡吏，一半许山居。酒熟心相待，诗来手自书。庾楼春好醉，明月且回车。
漫把参同契，难烧伏火砂。有时成白首，无处问黄芽。幻世如泡影，浮生抵眼花。唯将绿醅酒，且替紫河车。
转枕重安寝，回头一欠伸。纸窗明觉晓，布被暖知春。莫强疏慵性，须安老大身。鸡鸣一觉睡，不博早朝人。
云截山腰断，风驱雨脚回。早阴江上散，残热日中来。却取生衣著，重拈竹簟开。谁能淘晚热，闲饮两三杯。
一入吴王殿，无人睹翠娥。楼高时见舞，宫静夜闻歌。半露胸如雪，斜回脸似波。妍媸各有分，谁敢妒恩多。
鞍马军城外，笙歌祖帐前。乘潮发湓口，带雪别庐山。暮景牵行色，春寒散醉颜。共嗟炎瘴地，尽室得生还。
瞿唐天下险，夜上信难哉。岸似双屏合，天如匹帛开。逆风惊浪起，拔𥮘暗船来。欲识愁多少，高于滟滪堆。
竟日语还默，中宵栖复惊。身囚缘彩翠，心苦为分明。暮起归巢思，春多忆侣声。谁能拆笼破，从放快飞鸣。
风软云不动，郡城东北隅。晚来春澹澹，天气似京都。弦管随宜有，杯觞不道无。其如亲故远，无可共欢娱。
二毛生镜日，一叶落庭时。老去争由我，愁来欲泥谁。空销闲岁月，不见旧亲知。唯弄扶床女，时时强展眉。
东亭尽日坐，谁伴寂寥身。绿桂为佳客，红蕉当美人。笑言虽不接，情状似相亲。不作悠悠想，如何度晚春。
既悟莲花藏，须遗贝叶书。菩提无处所，文字本空虚。观指非知月，忘筌是得鱼。闻君登彼岸，舍筏复何如。
峡外相逢远，樽前一会难。即须分手别，且强展眉欢。楚袖萧条舞，巴弦趣数弹。笙歌随分有，莫作帝乡看。
岚雾今朝重，江山此地深。滩声秋更急，峡气晓多阴。望阙云遮眼，思乡雨滴心。将何慰幽独，赖此北窗琴。
江水三回曲，愁人两地情。磨围山下色，明月峡中声。晚后连天碧，秋来彻底清。临流有新恨，照见白须生。
岁暮纷多思，天涯渺未归。老添新甲子，病减旧容辉。乡国仍留念，功名已息机。明朝四十九，应转悟前非。
瘴地风霜早，温天气候催。穷冬不见雪，正月已闻雷。震蛰虫蛇出，惊枯草木开。空馀客方寸，依旧似寒灰。
巫峡中心郡，巴城四面春。草青临水地，头白见花人。忧喜皆心火，荣枯是眼尘。除非一杯酒，何物更关身。
城下巴江水，春来似麹尘。软沙如渭曲，斜岸忆天津。影蘸新黄柳，香浮小白𬞟。临流搔首坐，惆怅为何人。
草润衫襟重，沙干屐齿轻。仰头听鸟立，信脚望花行。暇日无公事，衰年有道情。浮生短于梦，梦里莫营营。
东寺台阁好，上方风景清。数来犹未厌，长别岂无情。恋水多临坐，辞花剩绕行。最怜新岸柳，手种未全成。
执象宗玄祖，贻谋启孝孙。文高柏梁殿，礼薄霸陵原。宫仗辞天阙，朝仪出国门。生成不可报，二十七年恩。
虞帝南巡后，殷宗谅暗中。初辞铸鼎地，已闭望仙宫。晓落当陵月，秋生满斾风。前星承帝座，不使北辰空。
业大承宗祖，功成付子孙。睿文诗播乐，遗训史标言。节表中和德，方垂广利恩。悬知千载后，理代数贞元。
梦减三龄寿，哀延七月期。寝园愁望远，宫仗哭行迟。云日添寒惨，笳箫向晚悲。因山有遗诏，如葬汉文时。
仙去逍遥境，诗留窈窕章。春归金屋少，夜入寿宫长。凤引曾辞辇，蚕休昔采桑。阴灵何处感，沙麓月无光。
官稳身应泰，春风信马行。纵忙无苦事，虽病有心情。厚禄儿孙饱，前驱道路荣。花时八入直，无暇贺元兄。
阁下灯前梦，巴南城里游。觅花来渡口，寻寺到山头。江色分明绿，猿声依旧愁。禁钟惊睡觉，唯不上东楼。
宅小人烦闷，泥深马钝顽。街东闲处住，日午热时还。院窄难栽竹，墙高不见山。唯应方寸内，此地觅宽闲。
结托白须伴，因依青竹丛。题诗新壁上，过酒小窗中。深院晚无白，虚檐凉有风。金貂醉好看，回首紫垣东。
晚遇缘才拙，先衰被病牵。那知垂白日，始是著绯年。身外名徒尔，人间事偶然。我朱君紫绶，犹未得差肩。
润气凝柱础，繁声注瓦沟。暗留窗不晓，凉引簟先秋。叶湿蚕应病，泥稀燕亦愁。仍闻放朝夜，误出到街头。
风雨暗萧萧，鸡鸣暮复朝。碎声笼苦竹，冷翠落芭蕉。水鸟投檐宿，泥蛙入户跳。仍闻蕃客见，明日欲追朝。
不觉百年半，何曾一日闲。朝随烛影出，暮趁鼓声还。瓮里非无酒，墙头亦有山。归来长困卧，早晚得开颜。
欲忘忘未得，欲去去无由。两腋不生翅，二毛空满头。坐看新落叶，行上最高楼。暝色无边际，茫茫尽眼愁。
殷勤江郡守，怅望掖垣郎。惭见新琼什，思归旧草堂。事随心未得，名与道相妨。若不休官去，人间到老忙。
眼看过半百，早晚扫岩扉。白首谁能住，青山自不归。百千万劫障，四十九年非。会拟抽身去，当风斗擞衣。
曲江新岁后，冰与水相和。南岸犹残雪，东风未有波。偶游身独自，相忆意如何。莫待春深去，花时鞍马多。
静巷无来客，深居不出门。铺沙盖苔面，扫雪拥松根。渐暖宜闲步，初晴爱小园。觅花都未有，唯觉树枝繁。
地润东风暖，闲行蹋草芽。呼童遣移竹，留客伴尝茶。霤滴檐冰尽，尘浮隟日斜。新居未曾到，邻里是谁家。
近来韩合老，疏我我心知。户大嫌甜酒，才高笑小诗。静吟乖月夜，闲醉旷花时。还有愁同处，春风满鬓丝。
近见头陀伴，云师老更慵。性灵闲似鹤，颜状古于松。山里犹难觅，人间岂易逢。仍闻移住处，太白最高峰。
静爱青苔院，深宜白鬓翁。貌将松共瘦，心与竹俱空。暖有低檐日，春多飏幕风。平生闲境界，尽在五言中。
好在王员外，平生记得不。共赊黄叟酒，同上莫愁楼。静接殷勤语，狂随烂熳游。那知今日眼，相见冷于秋。
地压坤方重，官兼宪府雄。桂林无瘴气，柏署有清风。山水衙门外，旌旗艛艓中。大夫应绝席，诗酒与谁同。
三月十四夜，西垣东北廊。碧梧叶重叠，红药树低昂。月砌漏幽影，风帘飘暗香。禁中无宿客，谁伴紫微郎。
人少庭宇旷，夜凉风露清。槐花满院气，松子落堦声。寂寞挑灯坐，沈吟蹋月行。年衰自无趣，不是厌承明。
绰约小天仙，生来十六年。姑山半峰雪，瑶水一枝莲。晚院花留立，春窗月伴眠。回眸虽欲语，阿母在傍边。
头青眉眼细，十四女沙弥。夜静双林怕，春深一食饥。步慵行道困，起晚诵经迟。应似仙人子，花宫未嫁时。
晓垂朱绶带，晚著白纶巾。出去为朝客，归来是野人。两飧聊过日，一榻足容身。此外皆闲事，时时访老陈。
送客出门后，移床下砌初。趁凉行绕竹，引睡卧看书。老更为官拙，慵多向事疏。松窗倚藤杖，人道似僧居。
暖拥红炉火，闲搔白发头。百年慵里过，万事醉中休。有室同摩诘，无儿比邓攸。莫论身在日，身后亦无忧。
忆昨征还日，三人归路同。此生都是梦，前事旋成空。杓直泉埋玉，虞平烛过风。唯残乐天在，头白向江东。
停骖歇路隅，重感一长吁。扰扰生还死，纷纷荣又枯。困支青竹杖，闲捋白髭须。莫叹身衰老，交游半已无。
旅思正茫茫，相逢此道傍。晓岚林叶暗，秋露草花香。白发江城守，青衫水部郎。客亭同宿处，忽似夜归乡。
谪宦心都惯，辞乡去不难。缘留龟子住，涕泪一阑干。小子须娇养，邹婆为好看。银匙封寄汝，忆我即加餐。
昔是诗狂客，今为酒病夫。强饮翻怅望，纵醉不欢娱。鬓发三分白，交亲一半无。郢城君莫厌，犹校近京都。
泉石尚依依，林疏僧亦稀。何年辞水阁，今夜宿云扉。谩献长杨赋，虚抛薜荔衣。不能成一事，赢得白头归。
少睡多愁客，中宵起望乡。沙明连浦月，帆白满船霜。近海江弥阔，迎秋夜更长。烟波三十宿，犹未到钱唐。
雪鬓年颜老，霜庭景气秋。病看妻检药，寒遣婢梳头。身外名何有，人间事且休。澹然方寸内，唯拟学虚舟。
北客劳相访，东楼为一开。褰帘待月出，把火看潮来。艳听竹枝曲，香传莲子杯。寒天殊未晓，归骑却迟回。
蹇步垂朱绶，华缨映白须。何因驻衰老，只有且欢娱。酒兴还应在，诗情可便无。登山与临水，犹未要人扶。
极浦收残雨，高城驻落晖。山明虹半出，松暗鹤双归。将吏随衙散，文书入务稀。闲吟倚新竹，筠粉污朱衣。
老与病相仍，华簪发不胜。行多朝散药，睡少夜停灯。禄食分供鹤，朝衣减施僧。性多移不得，郡政谩如绳。
雪发随梳落，霜毛绕鬓垂。加添老气味，改变旧容仪。不肯长如漆，无过总作丝。最憎明镜里，黑白半头时。
晚坐松檐下，宵眠竹阁间。清虚当服药，幽独抵归山。巧未能胜拙，忙应不及闲。无劳别修道，即此是玄关。
独酌无多兴，闲吟有所思。一杯新岁酒，两句故人诗。杨柳初黄日，髭须半白时。蹉跎春气味，彼此老心知。
火销灰复死，疏弃已经旬。岂是人情薄，其如天气春。风寒忽再起，手冷重相亲。却就红炉坐，心如逢故人。
披衣未冠栉，晨起入前林。宿露残花气，朝光新叶阴。傍松人迹少，隔竹鸟声深。闲倚小桥立，倾头时一吟。
看舞颜如玉，听诗韵似金。绮罗从许笑，弦管不妨吟。可惜春风老，无嫌酒盏深。辞花送寒食，并在此时心。
鞍马夜纷纷，香街起暗尘。回鞭招饮妓，分火送归人。风月应堪惜，杯觞莫厌频。明朝三月尽，忍不送残春。
尽日湖亭卧，心闲事亦稀。起因残醉醒，坐待晚凉归。松雨飘藤帽，江风透葛衣。柳堤行不厌，沙软絮霏霏。
拂波云色重，洒叶雨声繁。水鹭双飞起，风荷一向翻。空蒙连北岸，萧飒入东轩。或拟湖中宿，留船在寺门。
老逼教垂白，官科遣著绯。形骸虽有累，方寸却无机。遇酒多先醉，逢山爱晚归。沙鸥不知我，犹被隼旟飞。
满眼虽多客，开眉复向谁。少年非我伴，秋夜与君期。落魄俱耽酒，殷勤共爱诗。相怜别有意，彼此老无儿。
岁熟人心乐，朝游复夜游。春风来海上，明月在江头。灯火家家市，笙歌处处楼。无妨思帝里，不合厌杭州。
草浅马翩翩，新晴薄暮天。柳条春拂面，衫袖醉垂鞭。立语花堤上，行吟水寺前。等闲消一日，不觉过三年。
烦暑郁未退，凉飙潜已起。寒温与盛衰，遰相为表里。萧萧秋林下，一叶忽先委。勿言微摇落，摇落从此始。
頳锦支绿绮，韵同相感深。千年古涧石，八月秋堂琴。引出山水思，助成金玉音。人间无可比，比我与君心。
朝亦随群动，暮亦随群动。荣华瞬息间，求得将何用。形骸与冠盖，假合相戏弄。但异睡著人，不知梦是梦。
一家五十口，一郡十万户。出为差科头，入为衣食主。水旱合心忧，饥寒须手抚。何异食蓼虫，不知苦是苦。
公私颇多事，衰惫殊少欢。迎送宾客懒，鞭笞黎庶难。老耳倦声乐，病口厌杯盘。既无可恋者，何以不休官。
一日复一日，自问何留滞。为贫逐日俸，拟作归田计。亦须随丰约，可得无限剂。若待足始休，休官在何岁。
官舍非我庐，官园非我树。洛中有小宅，渭上有别墅。既无婚嫁累，幸有归休处。归去诚已迟，犹胜不归去。
共作千里伴，俱为一郡回。岁阴中路尽，乡思先春来。山雪晚犹在，淮冰晴欲开。归欤吟可作，休恋主人杯。
我年五十七，荣名得几许。甲乙三道科，苏杭两州主。才能本浅薄，心力虚劳苦。可能随众人，终老于尘土。
阴阴花院月，耿耿兰房烛。中有弄琴人，声貌俱如玉。清泠石泉引，雅澹风松曲。遂使君子心，不爱凡丝竹。
李放写我真，写来二十载。莫问真何如，画亦销光彩。朱颜与玄鬓，日夜改复改。无嗟貌遽非，且喜身犹在。
南省去拂衣，东都来掩扉。病将老齐至，心与身同归。白首外缘少，红尘前事非。怀哉紫芝叟，千载心相依。
月在洛阳天，天高净如水。下有白头人，擥衣中夜起。思远镜亭上，光深书殿里。眇然三处心，相去各千里。
家虽日渐贫，犹未苦饥冻。身虽日渐老，幸无急病痛。眼逢闹处合，心向闲时用。既得安稳眠，亦无颠倒梦。
灼灼早春梅，东南枝最早。持来玩未足，花向手中老。芳香销掌握，怅望生怀抱。岂无后开花，念此先开好。
城头传鼓角，灯下整衣冠。夜镜藏须白，秋泉漱齿寒。欲将闲送老，须著病辞官。更待年终后，支持归计看。
尽日前轩卧，神闲境亦空。有山当枕上，无事到心中。帘卷侵床日，屏遮入座风。望春春未到，应在海门东。
浦干潮未应，堤湿冻初销。粉片妆梅朵，金丝刷柳条。鸭头新绿水，雁齿小红桥。莫怪珂声碎，春来五马骄。
失为庭前雪，飞因海上风。九霄应得侣，三夜不归笼。声断碧云外，影沈明月中。郡斋从此后，谁伴白头翁。
晓报樱桃发，春携酒客过。绿饧黏盏杓，红雪压枝柯。天色晴明少，人生事故多。停杯替花语，不醉拟如何。
三载卧山城，闲知节物情。莺多过春语，蝉不待秋鸣。气嗽因寒发，风痰欲雨生。病身无所用，唯解卜阴晴。
北院人稀到，东窗事最偏。竹烟行灶上，石壁卧房前。性拙身多暇，心慵事少缘。还如病居士，唯置一床眠。
五十钱唐守，应为送老官。滥蒙辞客爱，犹作近臣看。凿落愁须饮，琵琶闷遣弹。白头虽强醉，不似少年欢。
新篇日日成，不是爱声名。旧句时时改，无妨悦性情。但令长守郡，不觉却归城。祗拟江湖上，吟哦过一生。
锡杖登高寺，香炉忆旧峰。偶来舟不系，忽去鸟无踪。岂要留离偈，宁劳动别容。与师俱是梦，梦里暂相逢。
耆老遮归路，壶浆满别筵。甘棠无一树，那得泪潸然。税重多贫户，农饥足旱田。唯留一湖水，与汝救凶年。
三十年前路，孤舟重往还。绕身新眷属，举目旧乡关。事去唯留水，人非但见山。啼襟与愁鬓，此日两成斑。
别业埇城北，抛来二十春。改移新径路，变换旧村邻。有税田畴薄，无官弟侄贫。田园何用问，强半属他人。
汴河无景思，秋日又凄凄。地薄桑麻瘦，村贫屋舍低。早苗多间草，浊水半和泥。最是萧条处，茅城驿向西。
决决涌岩穴，溅溅出洞门。向东应入海，从此不归源。似叶飘辞树，如云断别根。吾身亦如此，何日返乡园。
本性好丝桐，尘机闻即空。一声来耳里，万事离心中。清畅堪销疾，恬和好养蒙。尤宜听三乐，安慰白头翁。
酒醒闲独步，小院夜深凉。一领新秋簟，三间明月廊。未收残盏杓，初换热衣裳。好是幽眠处，松阴六尺床。
烟景澹蒙蒙，池边微有风。觉寒蛬近壁，知瞑鹤归笼。长貌随年改，衰情与物同。夜来霜厚薄，梨叶半低红。
别来王阁老，三岁似须臾。鬓上斑多少，杯前兴有无。官从分紧慢，情莫问荣枯。许入朱门否，篮舆一病夫。
小竹围庭匝，平池与砌连。闲多临水坐，老爱向阳眠。营役抛身外，幽奇送枕前。谁家卧床脚，解系钓鱼船。
天禄阁门开，甘泉侍从回。图书皆帝籍，寮友尽仙才。骑省通中掖，龙楼隔上台。犹怜病宫相，诗寄洛阳来。
暖阁春初入，温炉兴稍阑。晚风犹冷在，夜火且留看。独宿相依久，多情欲别难。谁能共天语，长遣四时寒。
弊宅须重葺，贫家乏羡财。桥凭川守造，树倩府僚栽。朱板新犹湿，红英暖渐开。仍期更携酒，倚槛看花来。
闲遶洛阳城，无人知姓名。病乘篮轝出，老著茜衫行。处处花相引，时时酒一倾。借君溪阁上，醉咏两三声。
孟夏爱吾庐，陶潜语不虚。花樽飘落酒，风案展开书。邻女偷新果，家僮漉小鱼。不知皇甫七，池上兴何如。
乱雪千花落，新丝两鬓生。老除吴郡守，春别洛阳城。江上今重去，城东更一行。别花何用伴，劝酒有残莺。
鸟栖鱼不动，月照夜江深。身外都无事，舟中只有琴。七弦为益友，两耳是知音。心静即声淡，其间无古今。
淮水东南阔，无风渡亦难。孤烟生乍直，远树望多圆。春浪櫂声急，夕阳帆影残。清流宜映月，今夜重吟看。
经旬不饮酒，逾月未闻歌。岂是风情少，其如尘事多。虎丘惭客问，娃馆妒人过。莫笑笼中鹤，相看去几何。
荷芰绿参差，新秋水满池。早凉生北槛，残照下东篱。露饱蝉声懒，风干柳意衰。过潘二十岁，何必更愁悲。
风琴秋拂匣，月户夜开关。荣启先生乐，姑苏太守闲。传声千古后，得意一时间。却怪锺期耳，唯听水与山。
露坠萎花槿，风吹败叶荷。老心欢乐少，秋眼感伤多。芳岁今如此，衰翁可奈何。犹应不如醉，试遣唤笙歌。
岂独年相迫，兼为病所侵。春来痰气动，老去嗽声深。眼暗犹操笔，头斑未挂簪。因循过日月，真是俗人心。
足伤遭马坠，腰重倩人抬。秪合窗间卧，何由花下来。坐依桃叶枝，行呷地黄杯。强出非他意，东风落尽梅。
红杏初生叶，青梅已缀枝。阑珊花落后，寂寞酒醒时。坐闷低眉久，行慵举足迟。少年君莫怪，头白自应知。
林下春将尽，池边日半斜。樱桃落砌颗，夜合隔帘花。尝酒留闲客，行茶使小娃。残杯劝不饮，留醉向谁家。
红紫共纷纷，祗承老使君。移舟木兰櫂，行酒石榴裙。水色窗窗见，花香院院闻。恋他官舍住，双鬓白如云。
日觉双眸暗，年惊两鬓苍。病应无处避，老更不宜忙。徇俗心情少，休官道理长。今秋归去定，何必重思量。
好是清凉地，都无系绊身。晚晴宜野寺，秋景属闲人。净石堪敷坐，寒泉可濯巾。自惭容鬓上，犹带郡庭尘。
自开山寺路，水陆往来频。银勒牵骄马，花船载丽人。芰荷生欲遍，桃李种仍新。好住湖堤上，长留一道春。
风转云头敛，烟销水面开。晴虹桥影出，秋雁橹声来。郡静官初罢，乡遥信未回。明朝是重九，谁劝菊花杯。
酒助疏顽性，琴资缓慢情。有慵将送老，无智可劳生。忽忽忘机坐，伥伥任运行。家乡安处是，那独在神京。
久贮沧浪意，初辞桎梏身。昏昏常带酒，默默不应人。坐稳便箕踞，眠多爱欠伸。客来存礼数，始著白纶巾。
何事出长洲，连宵饮不休。醒应难作别，欢渐少于愁。灯火穿村市，笙歌上驿楼。何言五十里，已不属苏州。
但要前尘减，无妨外相同。虽过酒肆上，不离道场中。弦管声非实，花钿色是空。何人知此义，唯有净名翁。
腕软拨头轻，新教略略成。四弦千遍语，一曲万重情。法向师边得，能从意上生。莫欺江外手，别是一家声。
边角两三枝，霜天陇上儿。望乡相并立，向月一时吹。战马头皆举，征人手尽垂。呜呜三奏罢，城上展旌旗。
烟翠三秋色，波涛万古痕。削成青玉片，截断碧云根。风气通岩穴，苔文护洞门。三峰具体小，应是华山孙。
林院无情绪，经春不一开。杨花飞作穗，榆荚落成堆。壮气从中减，流年逐后催。只应如过客，病去老迎来。
步月怜清景，眠松爱绿阴。早年诗思苦，晚岁道情深。夜学禅多坐，秋牵兴暂吟。悠然两事外，无处更留心。
置心思虑外，灭迹是非间。约俸为生计，随官换往还。耳烦闻晓角，眼醒见秋山。赖此松檐下，朝回半日闲。
松寂风初定，琴清夜欲阑。偶因群动息，试拨一声看。寡鹤当徽怨，秋泉应指寒。惭君此倾听，本不为君弹。
晨起秋斋冷，萧条称病容。清风两窗竹，白露一庭松。阮籍谋身拙，嵇康向事慵。生涯别有处，浩气在心胸。
懒钝尤知命，幽栖渐得朋。门闲无谒客，室静有禅僧。炉向初冬火，笼停半夜灯。忧劳缘智巧，自喜百无能。
急景流如箭，凄风利似刀。暝催鸡翅敛，寒束树枝高。缩水浓和酒，加绵厚絮袍。可怜冬计毕，煖卧醉陶陶。
放杯书案上，枕臂火炉前。老爱寻思事，慵多取次眠。妻教卸乌帽，婢与展青毡。便是屏风样，何劳画古贤。
高居称君子，潇洒四无邻。丞相栋梁久，使君桃李新。凝情看丽句，驻步想清尘。况是寒天客，楼空无主人。
泉喷声如玉，潭澄色似空。练垂青嶂上，珠泻绿盆中。溜滴三秋雨，寒生六月风。何时此岩下，来作濯缨翁。
闲官兼慢使，著处易停轮。况欲逢新岁，仍初见故人。冒寒寻到洛，待煖始归秦。亦拟同携手，城东略看春。
偶作关东使，重陪洛下游。病来从断酒，老去可禁愁。款曲偏青眼，蹉跎各白头。蓬山闲气味，依约似龙楼。
携手池边月，开襟竹下风。驱愁知酒力，破睡见茶功。居处东西接，年颜老少同。能来为伴否，伊上作渔翁。
微雨洒园林，新晴好一寻。低风洗池面，斜日拆花心。暝助岚阴重，春添水色深。不如陶省事，犹抱有弦琴。
几榻临池坐，轩车冒雪过。交亲致杯酒，僮仆解笙歌。流岁行将晚，浮荣得几多。林泉应问我，不住意如何。
好住旧林泉，回头一怅然。渐知吾潦倒，深愧尔留连。欲作栖云计，须营种黍钱。更容求一郡，不得亦归田。
左辖辍中台，门东委上才。彤襜经宿到，绛帐及春开。民望恳难夺，天心慈易回。那知不隔岁，重借寇恂来。
身外无羁束，心中少是非。被花留便住，逢酒醉方归。人事行时少，官曹入日稀。春寒游正好，稳马薄绵衣。
警露声音好，冲天相貌殊。终宜向辽廓，不称在泥涂。白首劳为伴，朱门幸见呼。不知疏野性，解爱凤池无。
虚窗两丛竹，静室一炉香。门外红尘合，城中白日忙。无烦寻道士，不要学仙方。自有延年术，心闲岁月长。
从陕至东京，山低路渐平。风光四百里，车马十三程。花共垂鞭看，杯多并辔倾。笙歌与谈笑，随分自将行。
小宴追凉散，平桥步月回。笙歌归院落，灯火下楼台。残暑蝉催尽，新秋雁带来。将何迎睡兴，临卧举残杯。
人定月胧明，香消枕簟清。翠屏遮烛影，红袖下帘声。坐久吟方罢，眠初梦未成。谁家教鹦鹉，故故语相惊。
袅袅凉风动，凄凄寒露零。兰衰花始白，荷破叶犹青。独立栖沙鹤，双飞照水萤。若为寥落境，仍值酒初醒。
谷口谁家住，云扃锁竹泉。主人何处去，萝薜换貂蝉。籍在金闺内，班排玉扆前。诚知忆山水，归得是何年。
魏王堤下水，声似使君滩。惆怅回头听，踌蹰立马看。荡风波眼急，翻雪浪心寒。忆得瞿唐事，重吟行路难。
柳暗长廊合，花深小院开。苍头铺锦褥，皓腕捧银杯。绣帽珠稠缀，香衫袖窄裁。将军拄球杖，看按柘枝来。
竹马书薨岁，铜龙表葬时。永言窀穸事，全用少阳仪。寿夭由天命，哀荣出圣慈。恭闻褒赠诏，轸念在与夷。
剪叶藩封早，承华册命尊。笙歌辞洛苑，风雪蔽梁园。卤簿凌霜宿，铭旌向月翻。宫寮不逮事，哭送出都门。
过夏衣香润，迎秋簟色鲜。斜支花石枕，卧咏蘂珠篇。泥泞非游日，阴沈好睡天。能来同宿否，听雨对床眠。
竹院新晴夜，松窗未卧时。共琴为老伴，与月有秋期。玉轸临风久，金波出雾迟。幽音待清景，唯是我心知。
黄叶聚墙角，青苔围柱根。被经霜后薄，镜遇雨来昏。半卷寒檐幕，斜开暖阁门。迎冬兼送老，只仰酒盈尊。
遍览古今集，都无秋雪诗。阳春先唱后，阴岭未消时。草讶霜凝重，松疑鹤散迟。清光莫独占，亦对白云司。
城上归时晚，庭前宿处危。月明无叶树，霜滑有风枝。啼涩饥喉咽，飞低冻翅垂。画堂鹦鹉鸟，冷暖不相知。
蝉发一声时，槐花带两枝。只应催我老，兼遣报君知。白发生头速，青云入手迟。无过一杯酒，相劝数开眉。
有起皆因灭，无暌不暂同。从欢终作戚，转苦又成空。次第花生眼，须臾烛过风。更无寻觅处，鸟迹印空中。
芳景多游客，衰翁独在家。肺伤妨饮酒，眼痛忌看花。寺路随江曲，宫墙夹道斜。羡君犹壮健，不枉度年华。
何处春深好，春深富贵家。马为中路鸟，妓作后庭花。罗绮驱论队，金银用断车。眼前何所苦，唯苦日西斜。
何处春深好，春深贫贱家。荒凉三径草，冷落四邻花。奴困归佣力，妻愁出赁车。途穷平路险，举足剧褒斜。
何处春深好，春深执政家。凤池添砚水，鸡树落衣花。诏借当衢宅，恩容上殿车。延英开对久，门与日西斜。
何处春深好，春深方镇家。通犀排带胯，瑞鹘勘袍花。飞絮冲球马，垂杨拂妓车。戎装拜春设，左握宝刀斜。
何处春深好，春深刺史家。阴繁棠布叶，岐秀麦分花。五疋鸣珂马，双轮画轼车。和风引行乐，叶叶隼旟斜。
何处春深好，春深学士家。凤书裁五色，马鬣剪三花。蜡炬开明火，银台赐物车。相逢不敢揖，彼此帽低斜。
何处春深好，春深女学家。惯看温室树，饱识浴堂花。御印提随仗，香笺把下车。宋家宫样髻，一片绿云斜。
何处春深好，春深御史家。絮萦骢马尾，蝶绕绣衣花。破柱行持斧，埋轮立驻车。入班遥认得，鱼贯一行斜。
何处春深好，春深迁客家。一杯寒食酒，万里故园花。炎瘴蒸如火，光阴走似车。为忧𫛳鸟至，只恐日光斜。
何处春深好，春深经业家。唯求太常第，不管曲江花。折桂名惭郄，收萤志慕车。官场泥补处，最怕寸阴斜。
何处春深好，春深隐士家。野衣裁薜叶，山饭晒松花。兰索纫幽珮，蒲轮驻软车。林间箕踞坐，白眼向人斜。
何处春深好，春深渔父家。松湾随櫂月，桃浦落船花。投饵移轻楫，牵轮转小车。萧萧芦叶里，风起钓丝斜。
何处春深好，春深潮户家。涛翻三月雪，浪喷四时花。曳练驰千马，惊雷走万车。馀波落何处，江转富阳斜。
何处春深好，春深痛饮家。十分杯里物，五色眼前花。𫗦歠眠糟瓮，流涎见麹车。中山一沈醉，千度日西斜。
何处春深好，春深上巳家。兰亭席上酒，曲洛岸边花。弄水游童櫂，湔裾小妇车。齐桡争渡处，一匹锦标斜。
何处春深好，春深寒食家。玲珑镂鸡子，宛转彩球花。碧草追游骑，红尘拜扫车。秋千细腰女，摇曳逐风斜。
何处春深好，春深博弈家。一先争破眼，六聚鬬成花。鼓应投壶马，兵冲象戏车。弹碁局上事，最妙是长斜。
何处春深好，春深嫁女家。紫排襦上雉，黄帖鬓边花。转烛初移障，鸣环欲上车。青衣传毡褥，锦绣一条斜。
何处春深好，春深娶妇家。两行笼里烛，一树扇间花。宾拜登华席，亲迎障幰车。催妆诗未了，星斗渐倾斜。
何处春深好，春深妓女家。眉欺杨柳叶，裙妒石榴花。兰麝熏行被，金铜钉坐车。杭州苏小小，人道最夭斜。
我有白头戒，闻于韩侍郎。老多忧活计，病更恋班行。矍铄夸身健，周遮说话长。不知吾免否，两鬓已成霜。
夜来风雨急，无复旧花林。枝上三分落，园中二寸深。日斜啼鸟思，春尽老人心。莫怪添杯饮，情多酒不禁。
夕照红于烧，晴空碧胜蓝。兽形云不一，弓势月初三。雁思来天北，砧愁满水南。萧条秋气味，未老已深谙。
碧簟绛纱帐，夜凉风景清。病闻和药气，渴听碾茶声。露竹偷灯影，烟松护月明。何言千里隔，秋思一时生。
齿发各蹉跎，疏慵与病和。爱花心在否，见酒兴如何。年长风情少，官高俗虑多。几时红烛下，闻唱竹枝歌。
春黛双蛾嫩，秋蓬两鬓侵。谋欢身太晚，恨老意弥深。薄解灯前舞，尤能酒后吟。花丛便不入，犹自未甘心。
宅院小墙庳，坊门帖榜迟。旧恩惭自薄，前事悔难追。笼鸟无常主，风花不恋枝。今宵在何处，唯有月明知。
驿吏引藤轝，家童开竹扉。往时多暂住，今日是长归。眼下有衣食，耳边无是非。不论贫与富，饮水亦应肥。
但有闲销日，都无事系怀。朝眠因客起，午饭伴僧斋。树合阴交户，池分水夹阶。就中今夜好，风月似江淮。
里巷多通水，林园尽不扃。松身为外户，池面是中庭。元氏诗三帙，陈家酒一瓶。醉来狂发咏，邻女暎篱听。
开缄思浩然，独咏晚风前。人貌非前日，蝉声似去年。槐花新雨后，柳影欲秋天。听罢无他计，相思又一篇。
老宜官冷静，贫赖俸优饶。热月无堆案，寒天不趁朝。傍看应寂寞，自觉甚逍遥。徒对盈尊酒，兼无愁可销。
御热蕉衣健，扶羸竹杖轻。诵经凭槛立，散药绕廊行。暝槿无风落，秋虫欲雨鸣。身闲当将息，病亦有心情。
张翰一杯酒，荣期三乐歌。聪明伤混沌，烦恼污头陁。簟冷秋生早，堦闲日上多。近来门更静，无雀可张罗。
照水容虽老，登山力未衰。欲眠先命酒，暂歇亦吟诗。且喜身无缚，终惭鬓有丝。回头语闲伴，闲校十年迟。
何处难忘酒，长安喜气新。初登高第后，乍作好官人。省壁明张榜，朝衣稳称身。此时无一盏，争奈帝城春。
何处难忘酒，天涯话旧情。青云俱不达，白发递相惊。二十年前别，三千里外行。此时无一盏，何以叙平生。
何处难忘酒，朱门羡少年。春分花发后，寒食月明前。小院回罗绮，深房理管弦。此时无一盏，争过艳阳天。
何处难忘酒，霜庭老病翁。暗声啼蟋蟀，干叶落梧桐。鬓为愁先白，颜因醉暂红。此时无一盏，何计奈秋风。
何处难忘酒，军功第一高。还乡随露布，半路授旌旄。玉柱剥葱手，金章烂椹袍。此时无一盏，何以骋雄豪。
何处难忘酒，青门送别多。敛襟收涕泪，簇马听笙歌。烟树灞陵岸，风尘长乐坡。此时无一盏，争奈去留何。
何处难忘酒，逐臣归故园。赦书逢驿骑，贺客出都门。半面瘴烟色，满衫乡泪痕。此时无一盏，何物可招魂。
莫隐深山去，君应到自嫌。齿伤朝水冷，貌苦夜霜严。渔去风生浦，樵归雪满岩。不如来饮酒，相对醉厌厌。
莫作农夫去，君应见自愁。迎春犂瘦地，趁晚𫗪羸牛。数被官加税，稀逢岁有秋。不如来饮酒，相伴醉悠悠。
莫作商人去，恓惶君未谙。雪霜行塞北，风水宿江南。藏镪百千万，沈舟十二三。不如来饮酒，仰面醉酣酣。
莫事长征去，辛勤难具论。何曾画麟阁，祗是老辕门。虮虱衣中物，刀枪面上痕。不如来饮酒，合眼醉昏昏。
莫学长生去，仙方悮杀君。那将薤上露，拟待鹤边云。矻矻皆烧药，累累尽作坟。不如来饮酒，闲坐醉醺醺。
莫上青云去，青云足爱憎。自贤夸智慧，相𫄙鬬功能。鱼烂缘吞饵，蛾燋为扑灯。不如来饮酒，任性醉腾腾。
莫入红尘去，令人心力劳。相争两蜗角，所得一牛毛。且灭嗔中火，休磨笑里刀。不如来饮酒，稳卧醉陶陶。
见月连宵坐，闻风尽日眠。室香罗药气，笼煖焙茶烟。鹤啄新晴地，鸡栖薄暮天。自看淘酒米，倚杖小池前。
何处春先到，桥东水北亭。冻花开未得，冷酒酌难醒。就日移轻榻，遮风展小屏。不劳人劝醉，莺语渐丁宁。
双刹夹虚空，缘云一径通。似从忉利下，如过剑门中。灯火光初合，笙歌曲未终。可怜狮子座，舁出净名翁。
寒山十月旦，霜叶一时新。似烧非因火，如花不待春。连行排绛帐，乱落剪红巾。解驻篮轝看，风前唯两人。
年来私自问，何故不归京。佩玉腰无力，看花眼不明。老慵难发遣，春病易滋生。赖有弹琴女，时时听一声。
起晚怜春暖，归迟爱月明。放慵长饱睡，闻健且闲行。北阙停朝簿，西方入社名。唯吟一句偈，无念是无生。
新竹夹平流，新荷拂小舟。众皆嫌好拙，谁肯伴闲游。客为忙多去，僧因饭暂留。独怜韦处士，尽日共悠悠。
老眼花前暗，春衣雨后寒。旧诗多忘却，新酒且尝看。拙定于身稳，慵应趁伴难。渐销名利想，无梦到长安。
小潭澄见底，闲客坐开襟。借问不流水，何如无念心。彼惟清且浅，此乃寂而深。是义谁能荅，明朝问道林。
留司老宾客，春尽兴如何。官寺行香少，僧房寄宿多。闲倾一盏酒，醉听两声歌。忆得陶潜语，羲皇无以过。
闲游来早晚，已得一周年。嵩洛供云水，朝廷乞俸钱。长歌时独酌，饱食后安眠。闻道山榴发，明朝向玉泉。
云树玉泉寺，肩舁半日程。更无人作伴，祗共酒同行。新叶千万影，残莺三两声。闲游竟未足，春尽有馀情。
头痛汗盈巾，连宵复达晨。不堪逢苦热，犹赖是闲人。朝客应烦倦，农夫更苦辛。始惭当此日，得作自由身。
何以销烦暑，端居一院中。眼前无长物，窗下有清风。热散由心静，凉生为室空。此时身自得，难更与人同。
出作行香客，归如坐夏僧。床前双草屦，檐下一纱灯。珮委腰无力，冠欹发不胜。鸾台龙尾道，合尽少年登。
奔走朝行内，栖迟林墅间。多因病后退，少及健时还。斑白霜侵鬓，苍黄日下山。闲忙俱过日，忙挍不如闲。
西风来几日，一叶已先飞。新霁乘轻屐，初凉换熟衣。浅渠销慢水，疏竹漏斜晖。薄暮青苔巷，家僮引鹤归。
午时乘兴出，薄暮未能还。高上烟中阁，平看雪后山。委形群动里，任性一生间。洛下多闲客，其中我最闲。
志业过玄晏，词华似祢衡。多才非福禄，薄命是聪明。不得人间寿，还留身后名。涉江文一首，便可敌公卿。
归来二周岁，二岁似须臾。池藕重生叶，林鸦再引雏。时丰实仓廪，春暖葺庖厨。更作三年计，三年身健无。
香火多相对，荤腥久不尝。黄耆数匙粥，赤箭一瓯汤。厚俸将何用，闲居不可忘。明年官满后，拟买雪堆庄。
因下疏为沼，随高筑作台。龙门分水入，金谷取花栽。绕岸行初匝，凭轩立未回。园西有池位，留与后人开。
老尹醉醺醺，来随年少群。不忧头似雪，但喜稼如云。岁望千箱积，秋怜五谷分。何人知帝力，尧舜正为君。
职与才相背，心将口自言。磨铅教切玉，驱鹤遣乘轩。只合居岩窟，何因入府门。年终若无替，转恐负君恩。
残暑昼犹长，早凉秋尚嫩。露荷散清香，风竹含疏韵。幽闲竟日卧，衰病无人问。薄暮宅门前，槐花深一寸。
八年三月晦，山梨花满枝。龙门水西寺，夜与远公期。晏坐自相对，密语谁得知。前后际断处，一念不生时。
西亭晚寂寞，莺散柳阴繁。水户帘不卷，风床席自翻。忽闻车马客，来访蓬蒿门。况是张常侍，安得不开尊。
青衣报平旦，呼我起盥栉。今早天气寒，郎君应不出。又无宾客至，何以销闲日。已向微阳前，煖酒开诗帙。
朝怜一床日，暮爱一炉火。床暖日高眠，炉温夜深坐。雀罗门懒出，鹤发头慵裹。除却刘与吴，何人来问我。
池馆清且幽，高怀亦如此。有时帘动风，尽日桥照水。静将鹤为伴，闲与云相似。何必学留侯，崎岖觅松子。
早起上肩舁，一杯平旦醉。晚憩下肩舁，一觉残春睡。身不经营物，心不思量事。但恐绮与里，只如吾气味。
新树低如帐，小台平似掌。六尺白藤床，一茎青竹杖。风飘竹皮落，苔印鹤迹上。幽境与谁同，闲人自来往。
开襟何处好，竹下池边地。馀热体犹烦，早凉风有味。黄萎槐蘂结，红破莲芳坠。无奈每年秋，先来入衰思。
汲泉洒小台，台上无纤埃。解带面西坐，轻襟随风开。晚凉闲兴动，忆同倾一杯。月明候柴户，藜杖何时来。
鬓毛霜一色，光景水争流。易过唯冬日，难销是老愁。香开绿蚁酒，煖拥褐绫裘。已共崔君约，尊前倒即休。
潦倒守三川，因循涉四年。推诚废钩距，示耻用蒲鞭。以此称公事，将何销俸钱。虽非好官职，岁久亦妨贤。
身慵难勉强，性拙易迟回。布被辰时起，柴门午后开。忙驱能者去，闲逐钝人来。自喜谁能会，无才胜有才。
无嗟别青琐，且喜拥朱轮。五十得三品，百千无一人。须勤念黎庶，莫苦忆交亲。此外无过醉，毗陵何限春。
把酒思闲事，春愁谁最深。乞钱羁客面，落第举人心。月下低眉立，灯前抱膝吟。凭君劝一醉，胜与万黄金。
把酒思闲事，春娇何处多。试鞍新白马，弄镜小青娥。掌上初教舞，花前欲按歌。凭君劝一醉，劝了问如何。
幸免非常病，甘当本分衰。眼昏灯最觉，腰瘦带先知。树叶霜红日，髭须雪白时。悲愁缘欲老，老过却无悲。
南国碧云客，东京白首翁。松江初有月，伊水正无风。远思两乡断，清光千里同。不知娃馆上，何似石楼中。
起戴乌纱帽，行披白布裘。炉温先煖酒，手冷未梳头。早起烟霜白，初寒鸟雀愁。诗成遣谁和，还是寄苏州。
老鹤风姿异，衰翁诗思深。素毛如我鬓，丹顶似君心。松际雪相映，鸡群尘不侵。殷勤远来意，一只重千金。
自笑营闲事，从朝到日斜。浇畦引泉脉，扫径避兰芽。暖变墙衣色，晴催木笔花。桃根知酒渴，晚送一瓯茶。
老思不禁春，风光照眼新。花房红鸟觜，池浪碧鱼鳞。倚櫂谁为伴，持杯自问身。心情多少在，六十二三人。
柳老香丝宛，荷新钿扇圆。残春深树里，斜日小楼前。醉遣收杯杓，闲听理管弦。池边更无事，看补采莲船。
东归多旅恨，西上少知音。寒食看花眼，春风落日心。百忧当二月，一醉直千金。到处公卿席，无辞酒盏深。
手里一杯满，心中百事休。春应唯仰醉，老更不禁愁。弄水回船尾，寻花信马头。眼看筋力减，游得且须游。
弱柳缘堤种，虚亭压水开。条疑逐风去，波欲上阶来。翠羽偷鱼入，红腰学舞回。春愁正无绪，争不尽残杯。
夏早日初长，南风草木香。肩舆颇平稳，涧路甚清凉。紫蕨行看采，青梅旋摘尝。疗饥兼解渴，一盏冷云浆。
野寺经三宿，都城复一还。家仍念婚嫁，身尚系官班。萧洒秋临水，沈吟晚下山。长闲犹未得，逐日且偷闲。
薄食当斋戒，散班同隐沦。佛容为弟子，天许作闲人。唯置床临水，都无物近身。清风散发卧，兼不要纱巾。
过得炎蒸月，尤宜老病身。衣裳朝不润，枕簟夜相亲。楼月纤纤早，波风袅袅新。光阴与时节，先感是诗人。
移晚校一月，花迟过半年。红开杪秋日，翠合欲昏天。白露滴未死，凉风吹更鲜。后时谁肯顾，唯我与君怜。
箕颍千年后，唯君得古风。位留丹陛上，身入白云中。躁静心相背，高低迹不同。笼鸡与梁燕，不信有冥鸿。
老去愧妻儿，冬来有劝词。煖寒从饮酒，冲冷少吟诗。战胜心还壮，斋勤体校羸。由来世间法，损益合相随。
霜繁脆庭柳，风利剪池荷。月色晓弥苦，鸟声寒更多。秋怀久寥落，冬计又如何。一瓮新醅酒，萍浮春水波。
酒熟无客来，因成独酌谣。人间老黄绮，地上散松乔。忽忽醒还醉，悠悠暮复朝。残年多少在，尽付此中销。
大斾拥金羁，书生得者稀。何劳问官职，岂不见光辉。赫赫人争看，翩翩马欲飞。不期前岁尹，驻节语依依。
夜饮归常晚，朝眠起更迟。举头中酒后，引手索茶时。拂枕青长袖，欹簪白接䍠。宿酲无兴味，先是肺神知。
水色昏犹白，霞光暗渐无。风荷摇破扇，波月动连珠。蟋蟀啼相应，鸳鸯宿不孤。小僮频报夜，归步尚踟蹰。
小宅里闾接，疏篱鸡犬通。渠分南巷水，窗借北家风。庾信园殊小，陶潜屋不丰。何劳问宽窄，宽窄在心中。
新酒此时熟，故人何日来。自从金谷别，不见玉山颓。疏索柳花碗，寂寥荷叶杯。今冬问毡帐，雪里为谁开。
今日看嵩洛，回头叹世间。荣华急如水，忧患大于山。见苦方知乐，经忙始爱闲。未闻笼里鸟，飞出肯飞还。
软褥短屏风，昏昏醉卧翁。鼻香茶熟后，腰暖日阳中。伴老琴长在，迎春酒不空。可怜闲气味，唯欠与君同。
闲倾残酒后，煖拥小炉时。舞看新翻曲，歌听自作词。鱼香肥泼火，饭细滑流匙。除却慵馋外，其馀尽不知。
紫绶白髭须，同年二老夫。论心共牢落，见面且欢娱。酒好携来否，诗多记得无。应须为春草，五马少踟蹰。
闻健朝朝出，乘春处处寻。天供闲日月，人借好园林。渐以狂为态，都无闷到心。平生身得所，未省似而今。
三十六峰晴，雪销岚翠生。月留三夜宿，春引四山行。远草初含色，寒禽未变声。东岩最高石，唯我有题名。
老须为老计，老计在抽簪。山下初投足，人间久息心。乱藤遮石壁，绝涧护云林。若要深藏处，无如此处深。
莫讶家居窄，无嫌活计贫。只缘无长物，始得作闲人。青竹单床簟，乌纱独幅巾。其馀皆称是，亦足奉吾身。
凉冷三秋夜，安闲一老翁。卧迟灯灭后，睡美雨声中。灰宿温瓶火，香添煖被笼。晓晴寒未起，霜叶满阶红。
水南秋一半，风景未萧条。皂盖回沙苑，蓝轝上洛桥。闲尝黄菊酒，醉唱紫芝谣。称意那劳问，请钱不早朝。
焰细灯将尽，声遥漏正长。老人秋向火，小女夜缝裳。菊悴篱经雨，萍销水得霜。今冬煖寒酒，先拟共君尝。
楚匠饶巧思，秦筝多好音。如能惠一面，何啻直双金。玉柱调须品，朱弦染要深。会教魔女弄，不动是禅心。
凄清冬夜景，摇落长年情。月带新霜色，砧和远雁声。暖怜炉火近，寒觉被衣轻。枕上酬佳句，诗成梦不成。
新雪对新酒，忆同倾一杯。自然须访戴，不必待延枚。陈榻无辞解，袁门莫懒开。笙歌与谈笑，随事自将来。
春色有时尽，公门终日忙。两衙但不阙，一醉亦何妨。芳树花团雪，衰翁鬓扑霜。知君倚年少，未苦惜风光。
料合同惆怅，花残酒亦残。醉心忘老易，醒眼别春难。独出虽慵懒，相逢定喜欢。还携小蛮去，试觅老刘看。
白发逢秋王，丹砂见火空。不能留姹女，争免作衰翁。赖有杯中绿，能为面上红。少年心不远，只在半酣中。
霜杀中庭草，冰生后院池。有风空动树，无叶可辞枝。十月苦长夜，百年强半时。新开一瓶酒，那得不相思。
衰翁岁除夜，对酒思悠然。草白经霜地，云黄欲雪天。醉依香枕坐，慵傍煖炉眠。洛下闲来久，明朝是十年。
病来知少客，谁可以为娱。日晏开门未，秋寒有酒无。自宜相慰问，何必待招呼。小疾无妨饮，还须挈一壶。
锺乳三千两，金钗十二行。妒他心似火，欺我鬓如霜。慰老资歌笑，销愁仰酒浆。眼看狂不得，狂得且须狂。
暮齿忽将及，同心私自怜。渐衰宜减食，已喜更加年。紫绶行联袂，篮轝出比肩。与君同甲子，岁酒合谁先。
漠漠复雰雰，东风散玉尘。明催竹窗晓，寒退柳园春。绿酝香堪忆，红炉暖可亲。忍心三两日，莫作破斋人。
野鹤一辞笼，虚舟长任风。送愁还闹处，移老入闲中。身更求何事，天将富此翁。此翁何处富，酒库不曾空。
旧有潢污泊，今为白水塘。笙歌闻四面，楼阁在中央。春变烟波色，晴添树木光。龙泉信为美，莫忘午桥庄。
新晴夏景好，复此池边地。烟树绿含滋，水风清有味。便成林下隐，都忘门前事。骑吏引归轩，始知身富贵。
夜来秋雨后，秋气飒然新。团扇先辞手，生衣不著身。更添砧引思，难与簟相亲。此境谁偏觉，贫闲老瘦人。
吾衰寡情趣，君病懒经过。其奈西楼上，新秋明月何。庭芜凄白露，池色澹金波。况是初长夜，东城砧杵多。
须白面微红，醺醺半醉中。百年随手过，万事转头空。卧疾瘦居士，行歌狂老翁。仍闻好事者，将我画屏风。
洛城秋霁后，梵阁暮登时。此日风烟好，今秋节候迟。霞光红泛艳，树影碧参差。莫虑言归晚，牛家有宿期。
霁月光如练，盈庭复满池。秋深无热后，夜浅未寒时。露叶团荒菊，风枝落病棃。相思懒相访，应是各年衰。
杜康能散闷，萱草解忘忧。借问萱逢杜，何如白见刘。老衰胜少夭，闲乐笑忙愁。试问同年内，何人得白头。
苦乐心由我，穷通命任他。坐倾张翰酒，行唱接舆歌。荣盛傍看好，优闲自适多。知君能断事，胜负两如何。
六十八衰翁，乘衰百疾攻。朽株难免蠹，空穴易来风。肘痹宜生柳，头旋剧转蓬。恬然不动处，虚白在胸中。
梁王捐馆后，枚叟过门时。有泪人还泣，无情雪不知。台亭留尽在，宾客散何之。唯有萧条雁，时来下故池。
暖卧摩绵褥，晨倾药酒螺。昏昏布裘底，病醉睡相和。末疾徒云尔，馀年有几何。须知差与否，相去校无多。
缥缈巫山女，归来七八年。殷勤湘水曲，留在十三弦。苦调吟还出，深情咽不传。万重云水思，今夜月明前。
想尔到边头，萧条正值秋。二年贫御史，八月古邠州。丝管闻虽乐，风沙见亦愁。望乡心若苦，不用数登楼。
枕上惊新岁，花前念旧欢。是身老所逼，非意病相干。风月情犹在，杯觞兴渐阑。便休心未伏，更试一春看。
卧疾来早晚，悬悬将十旬。婢能寻本草，犬不吠医人。酒瓮全生醭，歌筵半委尘。风光还欲好，争向枕前春。
风痹宜和暖，春来脚较轻。莺留花下立，鹤引水边行。发少嫌巾重，颜衰讶镜明。不论亲与故，自亦昧平生。
水积春塘晚，阴交夏木繁。舟船如野渡，篱落似江村。静拂琴床席，香开酒库门。慵闲无一事，时弄小娇孙。
御宇恢皇化，传家叶至公。华夷臣妾内，尧舜弟兄中。制度移民俗，文章变国风。开成与贞观，实录事多同。
晏驾辞双阙，灵仪出九衢。上云归碧落，下席葬苍梧。蓂晚馀尧历，龟新启夏图。三朝联棣萼，从古帝王无。
严恭七月礼，哀恸万人心。地感胜秋气，天愁结夕阴。鼎湖龙渐远，蒙汜日初沈。唯有云韶乐，长留治世音。
畏景又加旱，火云殊未收。篱暄饥有雀，池涸渴无鸥。岸帻头仍痛，褰裳汗亦流。若为当此日，迁客向炎州。
夜寒生酒思，晓雪引诗情。热饮一两盏，冷吟三五声。铺花怜地冻，销玉畏天晴。好拂乌巾出，宜披鹤氅行。
引櫂寻池岸，移尊就菊丛。何言济川后，相访钓船中。白首故情在，青云往事空。同时六学士，五相一渔翁。
门有医来往，庭无客送迎。病销谈笑兴，老足叹嗟声。鹤伴临池立，人扶下砌行。脚疮春断酒，那得有心情。
七十人难到，过三更较稀。占花租野寺，定酒典朝衣。趁醉春多出，贪欢夜未归。不知亲故口，道我是耶非。
婆娑放鸡犬，嬉戏任儿童。闲坐槐阴下，开襟向晚风。沤麻池水里，晒枣日阳中。人物何相称，居然田舍翁。
蟋蟀暮啾啾，光阴不少留。松檐半夜雨，风幌满床秋。曙早灯犹在，凉初簟未收。新晴好天气，谁伴老人游。
淮海妖氛灭，乾坤嘉气通。班师郊社内，操袂凯歌中。庙算无遗策，天兵不战功。小臣同鸟兽，率舞向皇风。
池畔最平处，树阴新合时。移床解衣带，坐任清风吹。举棹鸟先觉，垂纶鱼未知。前头何所有，一卷晋公诗。
冷竹风成韵，荒街叶作堆。欲寻联句卷，先饮煖寒杯。帽为迎霜戴，炉因试火开。时时还有客，终不当君来。
庭小同蜗舍，门闲称雀罗。火将灯共尽，风与雪相和。老睡随年减，衰情向夕多。不知同病者，争奈夜长何。
槐阴歇鞍马，柳絮惹衣巾。日晚独归路，春深多思人。去家才百里，为客只三旬。已念纱窗下，应生宝瑟尘。
白屋炊香饭，荤膻不入家。滤泉澄葛粉，洗手摘藤花。青芥除黄叶，红姜带紫芽。命师相伴食，斋罢一瓯茶。
细草岸西东，酒旗摇水风。楼台在花杪，鸥鹭下烟中。翠幄晴相接，芳洲夜暂空。何人赏秋景，兴与此时同。
遍数故交亲，何人得六旬。今年已入手，馀事岂关身。老自无多兴，春应不拣人。陶窗与弘阁，风景一时新。
寒食枣团店，春低杨柳枝。酒香留客住，莺语和人诗。困立攀花久，慵行上马迟。若为将此意，前字与僧期。
不出孤峰上，人间四十秋。视身如传舍，阅世任东流。法为因缘立，心从次第修。中宵问真偈，有住是吾忧。
数日自穿凿，引泉来近陂。寻渠通咽处，绕岸待清时。深好求鱼养，闲堪与鹤期。幽声听难尽，入夜睡常迟。
萧条微雨绝，荒岸抱清源。入舫山侵塞，分泉道接邨。秋声依树色，月影在蒲根。淹泊方难遂，他宵关梦魂。
泉来从绝壑，亭敞在中流。竹密无空岸，松长可绊舟。蟪蛄潭上夜，河汉岛前秋。异夕期新涨，携琴却此游。
江郭带林峦，津亭倚槛看。水风蒲叶战，沙雨鹭鹚寒。晚木初凋柳，秋丛欲败兰。哀猿自相叫，乡泪好无端。
自念数年间，两手中藏钩。于心且无恨，他日为我羞。古老传童歌，连淫亦兵象。夜梦戈甲鸣，苦不愿年长。
文翰走天下，琴尊卧洛阳。贞元朝士尽，新岁一悲凉。名早缘才大，官迟为寿长。时来知病已，莫叹步趋妨。
扣舷不能寐，皓露清衣襟。弥伤孤舟夜，远结万里心。幽兴惜瑶草，素怀寄鸣琴。三奏月初上，寂寥寒江深。
委檐方滴滴，霑红复洒绿。醉听乍朦胧，愁闻多断续。始兼泉向细，稍杂更声促。百虑自萦心，况有人如玉。
西风屡鸣雁，东郊未升日。繁烟幕幕昏，暗骑萧萧出。望云愁玉塞，眠月想蕙质。借问露霑衣，何如香满室。
荆台别路长，密绪分离状。莫诉杯来促，更筹屡已倡。烛花侵雾暗，瑟调寒风亮。谁念晓帆开，默睇参差浪。
君为蹈海客，客路谁谙悉。鲸度乍疑山，鸡鸣先见日。所嗟回櫂晚，倍结离情密。无贪合浦珠，念守江陵橘。
凝鲜雾渚夕，阳艳绿波风。鱼游乍散藻，露重稍欹红。楚客伤暮节，吴娃泣败藂。促令芳本固，宁望雪霜中。
汉渚常多别，山桥忽重游。向云迎翠辇，当月拜珠旒。寝幌凝宵态，妆奁闭晓愁。不堪鸣杼日，空对白榆秋。
千峰白露后，云壁挂残灯。曙色海边日，经声松下僧。意闲门不闭，年去水空澄。稽首如何问，森罗尽一乘。
象阙趋云陛，龙宫憩石门。清铙犹启路，黄发重攀辕。藻变朝天服，珠怀委地言。那令蓬蒿客，兹席未离尊。
泛櫂若流萍，桂寒山更青。望云生碧落，看日下沧溟。潮尽收珠母，沙闲拾翠翎。自趋龙戟下，再为诵芳馨。
闻君动征櫂，犯夜故来寻。强置一尊酒，重款百年心。灯白霜气冷，室虚松韵深。南阳三顾地，幸偶价千金。
匡山一亩宫，尚有桂兰丛。凿壁年虽异，穿杨志幸同。貌羸缘塞苦，道蹇为囊空。去谒临川守，因怜鹤在笼。
幢幢云树秋，黄叶下山头。虫响夜难度，梦闲神不游。窗灯寒几尽，帘雨晓堦愁。何以禅栖客，灰心在沃州。
惨戚损志抱，因君时解颜。重叹今夕会，复在几夕间。碧桂水连海，苍梧云满山。茫茫从此去，何路入秦关。
云居避世客，发白习儒经。有地水空绿，无人山自青。废梁悲逝水，卧木思荒庭。向夕霏烟敛，徒看处士星。
病舆憩上馆，缭绕向山隅。荒葛漫欹壁，幽禽啄朽株。力微怯升降，意欲结踟躇。谁能挹香水，一为濯烦纡。
白首年空度，幽居俗岂知。败蕉依晚日，孤鹤立秋墀。久客何由造，禅门不可窥。会同尘外友，斋沐奉威仪。
惜岁岁今尽，少年应不知。凄凉数流辈，欢喜见孙儿。暗减一身力，潜添满鬓丝。莫愁花笑老，花自几多时。
再入青锁闱，忝官诚自非。拂尘惊物在，开户似僧归。积草渐无迳，残花犹洒衣。禁垣偏日近，行坐是恩辉。
秋日幷州路，黄榆落故关。孤城吹角罢，数骑射雕还。帐幕遥临水，牛羊自下山。征人正垂泪，烽火起云间。
远戎兵压境，迁客泪横襟。烽堠惊秦塞，囚居困越吟。自怜牛马走，未识犬羊心。一月无消息，西看日又沈。
何处风尘岁，云阳古驿前。三冬不再稔，晓日又明年。春入江南柳，寒归塞北天。还伤知候客，花景对韦编。
曾对金銮直，同依玉树阴。雪英飞舞近，烟叶动摇深。素萼年年密，衰容日日侵。劳君想华发，近欲不胜簪。
繁华泣清露，悄悄落衣巾。明日逢寒食，春风见故人。病来羞滞楚，西去欲迷秦。憔悴此时久，青山归四邻。
感君三尺铁，挥攉鬼神惊。浩气中心发，雄风两腋生。犬戎从此灭，巢穴不时平。万里横行去，封侯赖有成。
梵王生别思，之子事遐征。烟水浮杯渡，云山只履行。三生尘梦醒，一锡衲衣轻。此去家林近，飘飘物外情。
有客櫂扁舟，相逢不暂留。衣冠重文物，诗酒足风流。官路生归兴，家林想旧游。临岐分手后，乘月过苏州。
潇洒藏修处，琴书与画图。白丁门外远，俗子眼前无。楚楚临轩竹，青青映水蒲。道人能爱静，诸事近清枯。
尽日衡门闭，苍苔一径新。客心非厌静，悟道不忧贫。白屋悬尘榻，清樽忆故人。近来疏懒甚，诗债后吟身。
闲客幽栖处，潇然一草庐。路通元亮宅，门对子云居。按剑心犹壮，琴书乐有馀。黄金都散尽，收得邺侯书。
寂寥荒馆下，投老欲何为。草色凝陈榻，书声出董帷。闲云长作伴，归鹤独相随。才薄知无用，安贫不自危。
咫尺西江路，悲欢暂莫闻。青年俱未达，白社独离群。曲径荒秋草，衡茅掩夕曛。相思不相见，愁绝赋停云。
潇洒碧玉枝，清风追晋贤。数点渭川雨，一缕湘江烟。不见凤皇尾，谁识珊瑚鞭。柯亭丁相遇，惊听奏钧天。
盛世嗟沈伏，中情怏未舒。途穷悲阮籍，病久忆相如。无客空尘榻，闲门闭草庐。不胜岑绝处，高卧半床书。
珠林春寂寂，宝地夜沈沈。玄奥凝神久，禅机入妙深。参同大块理，窥测至人心。定处波罗蜜，须从物外寻。
曲径遶丛林，钟声杂梵音。松风吹定衲，萝月照禅心。抚景吟行远，谈玄入悟深。不能尘鞅脱，聊复一登临。
杨柳春江上，东风一櫂轻。行囊归客兴，尊酒故人情。画史名当代，声华重两京。临岐分手处，无奈别离生。
十年江汉客，几度帝京游。迹比风前叶，身如水上鸥。醉吟愁里月，羞对镜中秋。怅望频回首，西风忆故丘。
京国久知名，江河近识荆。不辞今日醉，便有故人情。细雨孤鸿远，西风一櫂轻。暂时分手去，应不负诗盟。
商风动叶初，萧索一贫居。老性容茶少，羸肌与簟疏。旧醅难重漉，新菜未胜鉏。才薄无潘兴，便便画偃庐。
卜地起孤坟，全家送葬去。归来却到时，不复重知处。叠叠葬相续，土干草已绿。列纸泻壶浆，空向春云哭。
晚来林沼静，独坐间瓢尊。向己非前迹，齐心欲不言。微凉生乱筿，轻馥起孤萱。未得浑无事，瓜田草正繁。
信陵门馆下，多病有归思。坠履忘情后，寒灰更湿时。委栏芳蕙晚，凭几雪髫垂。明日秋关外，单车风雨随。
别中还梦别，悲后更生悲。觉梦俱千里，追随难再期。翻思梦里苦，却恨觉来迟。纵是非真事，何妨梦会时。
一径有人迹，到来唯数家。依稀听机杼，寂历看桑麻。雨湿渡头草，风吹坟上花。却驱羸马去，数点归林鸦。
伴凤楼中妾，如龙枥上宛。同年辞旧宠，异地受新恩。香阁更衣处，尘蒙喷草痕。连嘶将忍泪，俱恋主人门。
河耿月凉时，牵牛织女期。欢娱方在此，漏刻竟由谁。定不嫌秋驶，唯当乞夜迟。全胜客子妇，十载泣生离。
露下凉生簟，无人月满庭。难闻逆河浪，徒望白榆星。树遶孤栖鹊，窗飞就暗萤。移时宿兰影，思共习芳馨。
五月行将近，三年客未回。梦成千里去，酒醒百忧来。晚暮时看槿，悲酸不食梅。空将白团扇，从寄复裴回。
欲隐从龙质，仍馀触石文。霏微依碧落，髣髴悮非云。度月光无隔，倾河影不分。如逢作霖处，当为起氤氲。
凤沼才难尽，馀思凿西湖。珍木罗修岸，冰光映坐隅。琴台今寂寞，竹岛尚萦纡。犹蕴济川志，芳名终不渝。
乔木挂斗邑，水驿坏门开。向月片帆去，背云行雁来。晚年名利迹，宁免路岐哀。前计不能息，若为玄鬓回。
荒居无四邻，谁肯访来频。古树秋中叶，他乡病里身。雁声风送急，萤影月流新。独为成名晚，多惭见友人。
爱此溪水闲，乘流兴无极。击檝怕鸥惊，垂竿待鱼食。波翻晓霞影，岸叠春山色。何处浣纱人，红颜未相识。
湖与元气通，风波浩难止。天外贾客归，云间片帆起。龟游莲叶上，鸟宿芦花里。少女棹舟归，歌声逐流水。
青山日将暝，寂寞谢公宅。竹里无人声，池中虚月白。荒庭衰草遍，废井苍苔积。唯有清风闻，时时起泉石。
旷望登古台，台高极人目。叠嶂列远空，闲花杂平陆。白云入窗牖，野翠生松竹。欲览碑上文，苔侵岂堪读。
桓公名已古，废井曾未竭。石甃冷苍苔，寒泉湛孤月。秋来桐暂落，春至桃还发。路远人罕窥，谁能见清澈。
野竹攒石生，含烟映江岛。翠色落波深，虚声带寒早。龙吟曾未听，凤曲吹应好。不学蒲柳凋，贞心常自保。
颙望临碧空，怨情感离别。芳草不知愁，岩花但争发。云山万重隔，音信千里绝。春去秋复来，相思几时歇。
绝壁临巨川，连峰势相向。乱石流洑间，回波自成浪。但惊群木秀，莫测精灵状。更听猿夜啼，忧心醉江上。
丁令辞世人，拂衣向仙路。伏炼九丹成，方随五云去。松萝蔽幽洞，桃杏深隐处。不知曾化鹤，辽海归几度。
迥出江水上，双峰自相对。岸映松色寒，石分浪花碎。参差远天际，缥缈晴霞外。落日舟去遥，回首沈青霭。
星汉转寒更，伊余索寞情。钟催归梦断，雁引远愁生。危壁兰光暗，疏帘露气清。闲庭聊一望，海日为分明。
子去非长往，君恩取大还。补天留彩石，缩地入青山。献寿千春外，来朝数月间。莫抛残药物，窃取驻童颜。
剑客不夸貌，主人知此心。但营纤毫义，肯计千万金。勇发看鸷击，愤来听虎吟。平生贵酬德，刃敌无幽深。
杖策倚柴门，泉声隔岸闻。夕阳诸岭出，晴雪万山分。静对豺狼窟，幽观鹿豕群。今宵寒月近，东北埽浮云。
游子出咸京，巴山万里程。白云连鸟道，青壁遰猿声。雨雪经泥坂，烟花望锦城。工文人共许，应纪蜀中行。
驷马归咸秦，双凫出海门。还从清切禁，再沐圣明恩。礼乐中朝贵，文章大雅存。江湖多放逸，献替欲谁论。
七萃和銮动，三条葆吹回。相星环日道，苍马近龙媒。咫尺天颜接，光华喜气来。自惭衰且病，无以效涓埃。
岩石在朱户，风泉当翠楼。始知岘亭赏，难与清晖留。馀景淡将夕，凝岚轻欲收。东山有归志，方接赤松游。
栋宇非吾室，烟山是我邻。百龄惟待尽，一世乐长贫。半壁悬秋日，空林满夕尘。祗应双鹤吊，松路更无人。
何地最翛然，华阳第八天。松风清有露，萝月净无烟。乍警瑶坛鹤，时嘶玉树蝉。欲驰千里恋，惟有凤门泉。
驿骑朝天去，江城眷阙深。夜珠先去握，芳桂乍辞阴。泽国三千里，羁孤万感心。自嗟文废久，此曲为卢谌。
昔人怀井邑，为有挂冠期。顾我飘蓬者，长随泛梗移。越吟因病感，潘鬓入秋悲。北指邯郸道，应无归去期。
高槛凉风起，清川旭景开。秋声向野去，爽气自山来。霄外鸿初返，檐间燕已归。不因烟雨夕，何处梦阳台。
奇峰百仞悬，清眺出岚烟。迥若戈回日，高疑剑倚天。参差霞壁耸，合沓翠屏连。想是三刀梦，森然在目前。
丞相鸣琴地，何年闭玉徽。偶因明月夕，重敞故楼扉。桃柳谿空在，芙蓉客暂依。谁怜济川楫，长与夜舟归。
晚日临寒渚，微风发櫂讴。凤池波自阔，鱼水运难留。亭古思宏栋，川长忆夜舟。想公高世志，祗似冶城游。
白首过遗庙，朱轮入故城。已惭联左揆，犹喜抗前旌。曳履忘年旧，弹冠久要情。重看题壁处，岂羡弃𦈡生。
蝉蜕遗虚白，蜺飞入上清。同人悲剑解，旧友觉衣轻。黄鹄遥将举，斑麟俨未行。惟应鲍靓室，中夜识琴声。
金格期初至，飙轮去不停。山摧武担石，天陨少微星。弟子悲徐甲，门人泣蔡经。空闻留玉舃，犹在阜乡亭。
空宇留丹灶，层霞被羽衣。旧山闻鹿化，遗舃尚凫飞。数日奇香在，何年白鹤归。想君旋下泪，方款里闾扉。
后学方成市，吾师又上宾。洞天应不夜，源树秪如春。棋客留童子，山精避直神。无因握石髓，及与养生人。
兹泉由太洁，终不畜纤鳞。到底清何益，含虚势自贫。明玑难秘彩，美玉讵潜珍。未及黄陂量，滔滔岂有津。
昔人思避世，惟恐不深幽。禽庆潜名岳，鸱夷漾钓舟。顾余知止足，所乐在归休。不似寻山者，忘家恣远游。
蓬门常昼掩，竹径寂无人。鸟起飘松霰，麕行动谷榛。应知禽鱼侣，合与薜萝亲。遥忆平皋望，溪烟已发春。
遥思寒食后，野老林下醉。月照一山明，风吹百花气。飞泉与万籁，髣髴疑箫吹。不待曙华分，已应喧鸟至。
绮皓岩中石，尝经伴隐沦。紫芝呈几曲，红藓閟千春。聊用支琴尾，宁惟倚病身。自知来处所，何暇问严遵。
尚平方毕娶，疏广念归期。涧底松成盖，檐前桂长枝。径闲芳草合，山静落花迟。虽有苽园在，无因及种时。
壮龄心已尽，孤赏意犹存。岂望图麟阁，惟思卧鹿门。无谋堪适野，何力可拘原。只有容身去，幽山自灌园。
自知无世用，只是爱山游。旧有嵇康懒，今惭赵武偷。登峦未觉疾，泛水便忘忧。最惜残筋力，扪萝遍一丘。
常羡荜门翁，所思惟岁稔。遥知松月曙，尚在山窗寝。兰气入幽帘，禽言傍孤枕。晨兴步岩径，更酌寒泉饮。
龙门有开士，爱我春潭碧。清景出东山，闲来玩松石。应怜林壑主，远作沧溟客。为我谢此僧，终当理归策。
溪上药苗齐，丰茸正堪掇。皆能扶我寿，岂止坚肌骨。味掩商山芝，英逾首阳蕨。岂如甘谷士，只得香泉啜。
二叟茅茨下，清晨饮浊醪。雨残红芍药，风落紫樱桃。巢燕衔泥疾，檐虫挂网高。闲思春谷事，转觉宦途劳。
忆我斋中榻，寒宵几独眠。管宁穿亦坐，徐孺去常悬。虫网垂应遍，苔痕染更鲜。何人及身在，归对老僧禅。
山中有所忆，夏景始清幽。野竹阴无日，岩泉冷似秋。翠岑当累榭，皓月入轻舟。只有思归夕，空帘且梦游。
鼓箧依绿槐，横经起秋雾。有时连岳客，尚办弦歌处。自予去幽谷，谁人袭芳杜。空留古苔石，对我岩中树。
初归故乡陌，极望且徐轮。近野樵蒸至，平泉烟火新。农夫馈鸡黍，渔子荐霜鳞。惆怅怀杨仆，惭为关外人。
簪组十年梦，园庐今夕情。谁怜故乡月，复映碧潭生。皓彩松上见，寒光波际轻。还将孤赏意，暂寄玉琴声。
高秋惭非隐，闲林喜退居。老农争席坐，稚子带经锄。竹径难回骑，仙舟但跂予。岂知陶靖节，秪自爱吾庐。
幽居近谷西，乔木与山齐。野竹连池合，岩松映雪低。喜君来白社，值我在青谿。应笑于陵子，遗荣自灌畦。
非高柳下逸，自爱竹林闲。才异居东里，愚因在北山。径荒寒未扫，门设昼长关。不及鸱夷子，悠悠烟水间。
昔我伊原上，孤游竹树间。人依红桂静，鸟傍碧潭闲。松盖低春雪，藤轮倚暮山。永怀桑梓邑，衰老若为还。
皎月照芳树，鲜葩含素辉。愁人惜春夜，达曙想岩扉。风静阴满砌，露浓香入衣。恨无金谷妓，为我奏思归。
远村寒食后，细雨度川来。芳草连谿合，梨花映墅开。槿篱悬落照，松径长新苔。向夕亭皋望，游禽几处回。
故乡春欲尽，一岁芳难再。岩树已青葱，吾庐日堪爱。幽溪人未去，芳草行应碍。遥忆紫藤垂，繁英照潭黛。
幽居人世外，久厌市朝喧。苍翠连双阙，微茫认九原。残红映巩树，斜日照轘辕。薄暮柴扉掩，谁知仲蔚园。
高秋对凉野，四望何萧瑟。远见鸣皋山，青峰原上出。晨兴采薇蕨，向暮归蓬荜。讵假数挥金，餐和养馀日。
向老多悲恨，凄然念一丘。岩泉终古在，风月几年游。菌阁饶佳树，菱潭有钓舟。不如羊叔子，名与岘山留。
欲求尘外物，此树是瑶林。后素合馀绚，如丹见本心。妍姿无点辱，芳意托幽深。愿以鲜葩色，凌霜照碧浔。
台岭生奇树，佳名世未知。纤纤疑大菊，落落是松枝。照日含金晰，笼烟淡翠滋。勿言人去晚，犹有岁寒期。
何年霜夜月，桂子落寒山。翠干生岩下，金英在世间。幽崖空自老，清汉未知还。惟有凉秋夜，嫦娥来暂攀。
吾爱山中树，繁英满目鲜。临风飘碎锦，映日乱非烟。影入春潭底，香凝月榭前。岂知幽独客，赖此当朱弦。
闻有三株树，惟应秘阆风。珊瑚不生叶，朱草又无丛。未若凌云柏，常能终岁红。晨霞与落日，相照在岩中。
楚客重兰荪，遗芳今未歇。叶抽清浅水，花照暄妍节。紫艳映渠鲜，轻香含露洁。离居若有赠，暂与幽人折。
激水自山椒，析波分浅濑。回环疑古篆，诘曲如萦带。宁愬羽觞迟，惟欢亲友会。欲知中圣处，皓月临松盖。
近蓄东谿水，悠悠起渌波。彩鸳留不去，芳草日应多。夹岸生奇筿，缘岩覆女萝。兰桡思无限，为感濯缨歌。
清沚双㶉𫛶，前年海上雏。今年恋洲屿，思若在江湖。欲起摇荷盖，闲飞溅水珠。不能常泛泛，惟作逐波凫。
西园最多趣，永日自忘归。石濑流清浅，风岑澹翠微。晓翻红药艳，晴袅碧潭辉。独望娟娟月，宵分半掩扉。
昔见历阳山，鸡笼已孤秀。今看海峤树，翠盖何幽茂。霰雪讵能侵，烟岚自相揉。攀条独临憩，况值清阴昼。
清剡与严湍，潺湲皆可忆。适来玩山水，无此秋潭色。莫辨幽兰丛，难分翠禽翼。迟迟洲渚步，临眺忘餐食。
野竹自成径，绕溪三里馀。檀栾被层阜，萧瑟荫清渠。日落见林静，风行知谷虚。田家故人少，谁肯共焚鱼。
蕙草春已碧，兰花秋更红。四时发英艳，三径满芳丛。秀色濯清露，鲜辉摇惠风。王孙未知返，幽赏竟谁同。
五岳径虽深，遍游心已荡。苟能知止足，所遇皆清旷。七十难可期，一丘乃微尚。遥怀少室山，常恐非吾望。
我有严湍思，怀人访故台。客星依钓隐，仙石逐槎回。倒影含清沚，凝阴长碧苔。飞泉信可挹，幽客未归来。
林中有奇石，髣髴兽潜行。乍似依岩桂，还疑食野苹。茸长绿藓映，斑细紫苔生。不是见羇者，何劳如顿缨。
常爱仙都山，奇峰千仞悬。迢迢一何迥，不与众山连。忽逢海峤石，稍慰平生忆。何以慰我心，亭亭孤且直。
潺湲桂水湍，漱石多奇状。鳞次冠烟霞，蝉联叠波浪。今来碧梧下，迥出秋潭上。岁晚苔藓滋，怀贤益惆怅。
芙蓉含露时，秀色波中溢。玉女袭朱裳，重重映皓质。晨霞耀丹景，片片明秋日。兰泽多众芳，妍姿不相匹。
余心怜白鹭，潭上日相依。拂石疑星落，凌风似雪飞。碧沙常独立，清景自忘归。所乐惟烟水，徘徊恋钓矶。
昔日任公子，期年钓此鱼。无由见成岳，聊喜识专车。皎皎连霜月，高高映碧渠。陶潜虽好事，观海只披图。
桂舟兰作枻，芬芳皆绝世。只可弄潺湲，焉能济大川。树悬凉夜月，风散碧潭烟。未得同鱼子，菱歌共扣舷。
无轻舴艋舟，始自鸱夷子。双阙挂朝衣，五湖极烟水。时游杏坛下，乍入湘川里。永日歌濯缨，超然谢尘滓。
钓濑水涟漪，富春山合沓。松上夜猿鸣，谷中清响合。冲网忽见羁，故山从此辞。无由碧潭饮，争接绿萝枝。
出谷才浮芥，中园已滥觞。逶迤过竹坞，浩淼走兰塘。夜静闻鱼跃，风微见雁翔。从兹东向海，可泛济川航。
鸡鸣日观望，远与扶桑对。沧海似镕金，众山如点黛。遥知碧峰首，独立烟岚内。此石依五松，苍苍几千载。
十二峰前月，三声猿夜愁。此中多怪石，日夕漱寒流。必是归星渚，先求历斗牛。还疑烟雨霁，髣髴是嵩丘。
龙伯钓鳌时，蓬莱一峰坼。飞来碧海畔，遂与三山隔。其下多长溪，潺湲淙乱石。知君分如此，赠逾荆山璧。
常疑六合外，未信漆园书。及此闻溪漏，方欣验尾闾。大哉天地气，呼吸有盈虚。美石劳相赠，琼瑰自不如。
严光隐富春，山色谿又碧。所钓不在鱼，挥纶以自适。余怀慕君子，且欲坐潭石。持此返伊川，悠然慰衰疾。
衰疾常怀土，郊园欲掩扉。虽知明目地，不及有身归。巩树秋阴遍，伊原霁色微。此生看白首，良愿已应违。
忽忆岩中雪，谁人拂薜萝。竹梢低未举，松盖偃应多。山溜随冰落，林麕带霰过。不劳闻鹤语，方奏苦寒歌。
今日初春暖，山中事若何。雪开喧鸟至，澌散跃鱼多。幽翠生松栝，轻烟起薜萝。柴扉常昼掩，惟有野人过。
昔年将出谷，几日对辛夷。倚树怜芳意，攀条惜岁滋。清阴须暂憩，秀色正堪思。只待挥金日，殷勤泛羽卮。
寒塘数树梅，常近腊前开。雪映缘岩竹，香侵泛水苔。遥思清景暮，还有野禽来。谁是攀枝客，兹辰醉始回。
野人清旦起，扫雪见兰芽。始畎春泉入，惟愁暮景斜。未抽萱草叶，才发款冬花。谁念江潭老，中宵旅梦赊。
谷中春日暖，渐忆掇茶英。欲及清明火，能销醉客酲。松花飘鼎泛，兰气入瓯轻。饮罢闲无事，扪萝溪上行。
虽游洛阳道，未识故园花。晓忆东谿雪，晴思冠岭霞。谷深兰色秀，村迥柳阴斜。怅望龙门晚，谁知小隐家。
春鸠鸣野树，细雨入池塘。潭上花微落，溪边草更长。梳风白鹭起，拂水彩鸳翔。最羡归飞燕，年年在故乡。
伊川新雨霁，原上见春山。缑岭晴虹断，龙门宿鸟还。牛羊平野外，桑柘夕烟间。不及乡园叟，悠悠尽日闲。
遥闻碧潭上，春晚紫藤开。水似晨霞照，林疑彩凤来。清香凝岛屿，繁艳映莓苔。金谷如相并，应将锦帐回。
郊外杏花坼，林间布谷鸣。原田春雨后，谿水夕流平。野老荷蓑至，和风吹草轻。无因共沮溺，相与事岩耕。
未谢留侯疾，常怀仲蔚园。闲谣紫芝曲，归梦赤松村。忽改蓬蒿色，俄吹黍谷暄。多惭孔北海，传教及衡门。
忽闻樵客语，暂慰野人心。幽径芳兰密，闲庭秀木深。麕䴥来涧底，凫鹄遍川浔。谁念沧溟上，归欤起叹音。
闻君采奇石，剪断赤城霞。潭上倒虹影，波中摇日华。仙岩接绛气，谿路杂桃花。若值客星去，便应随海槎。
自有此山川，于今几太守。近世二千石，毕公宣化厚。丞相量纳川，平阳气冲斗。三贤若时雨，所至跻仁寿。
尼父未适鲁，屡屡倦迷津。徒怀教化心，纡郁不能伸。一遇知己言，万方始喧喧。至今百王则，孰不挹其源。
湘江烟水深，沙岸隔枫林。何处鹧鸪飞，日斜斑竹阴。二女空垂泪，三闾枉自沉。惟有鹧鸪啼，独伤行客心。
越冈连越井，越鸟更南飞。何处鹧鸪啼，夕烟东岭归。岭外行人少，天涯北客稀。鹧鸪啼别处，相对泪沾衣。
云安公主贵，出嫁五侯家。天母亲调粉，日兄怜赐花。催铺百子帐，待障七香车。借问妆成未，东方欲晓霞。
禾黍正离离，南园剪白芝。细腰沈赵女，高髻唱蛮姬。路愧前冈月，梳惭一颔丝。乡人不可语，独念畏人知。
春事日已歇，池塘旷幽寻。残红披独坠，初绿间浅深。偃仰倦芳褥，顾步爱新阴。谋春未及竟，夏初遽见侵。
树夹炎风路，行人正午稀。初蝉数声起，戏蝶一团飞。日色欺清镜，槐膏点白衣。无成归故里，自觉少光辉。
金紫少年郎，绕街鞍马光。身从左中尉，官属右春坊。刬戴扬州帽，重薰异国香。垂鞭踏青草，来去杏园芳。
追逐轻薄伴，闲游不著绯。长拢出猎马，数换打球衣。晓日寻花去，春风带酒归。青楼无昼夜，歌舞歇时稀。
日高春睡足，帖马赏年华。倒插银鱼袋，行随金犊车。还携新市酒，远醉曲江花。几度归侵黑，金吾送到家。
好胜耽长夜，天明烛满楼。留人看独脚，赌马换偏头。乐奏曾无歇，杯巡不暂休。时时遥冷笑，怪客有春愁。
遨游携艳妓，装束似男儿。杯酒逢花住，笙歌簇马吹。莺声催曲忽，春色送归迟。不以闻街鼓，华筵待月移。
赏春惟逐胜，大宅可曾归。不乐还逃席，多狂惯衩衣。歌人踏日起，语燕卷帘飞。妇好唯相妒，倡楼不醉稀。
戟门连日闭，苦饮惜残春。开锁通新客，教姬屈醉人。倩歌牵白马，自舞踏红茵。时辈皆相许，平生不负身。
新年高殿上，始见有光辉。玉雁排方带，金鹅立仗衣。酒深和椀赐，马疾打珂飞。朝下人争看，香街意气归。
游市慵骑马，随姬入坐车。楼边听歌吹，帘外见莺花。乐眼从人闹，归心畏日斜。苍头来去报，饮伴到倡家。
小妇教鹦鹉，头边唤醉醒。犬娇眠玉簟，鹰掣撼金铃。碧地攅花障，红泥待客亭。虽然长按曲，不饮不曾听。
叶叶归边骑，风头万里干。金装腰带重，铁缝耳衣寒。芦酒烧蓬煖，霜鸿撚箭看。黄河古戍道，秋雪白漫漫。
榜前潜制泪，众里自嫌身。气味如中酒，情怀似别人。煖风张乐席，晴日看花尘。尽是添愁处，深居乞过春。
名利生愁地，贫居岁月移。买书添架上，断酒过花时。宿客嫌吟苦，乖童恨睡迟。近来唯俭静，持此荅深知。
寄玉莲花藏，缄珠贝叶扃。院闲容客读，讲倦许僧听。部列雕金榜，题存刻石铭。永添鸿宝集，莫杂小乘经。
叠石状崖𪩘，翠含城上楼。前移庐霍峰，远带沅湘流。潇洒主人静，夤缘芳径幽。清辉在昏旦，岂异东山游。
清净此道宫，层台复倚空。偶时三伏外，列席九霄中。平视云端路，高临树杪风。自怜荣末座，前日别池笼。
从公城上来，秋近绝纤埃。楼古秦规在，江分蜀望开。远山标宿雪，末席本寒灰。陪赏今为忝，临欢敢诉杯。
念来若望神，追往如话梦。梦神不无迹，谁使烦心用。鲁圣虚泣鳞，楚狂浪歌凤。那言阮家子，更作穷途恸。
宿心不觉远，事去劳追忆。旷古川上怀，东流几时息。门前青山路，眼见归不得。晓梦云月光，过秋兰蕙色。
风流东晋后，外学入僧家。独唱郢中雪，还游天际霞。云村共香饭，水月喻秋花。景物添新致，前程讵可涯。
吴王剑池上，禅子石房深。久慕白云性，忽劳青玉音。孤高知胜鹤，清雅似闻琴。此韵书珍重，烦师出定吟。
青门珮兰客，淮水誓风流。名在乡书贡，心期月殿游。平沙大河急，细雨二陵秋。感此添离恨，年光不少留。
归台新柱史，辞府旧英髦。劝酒莲幕贵，望尘骢马高。诗情分绣段，剑彩拂霜毫。此举关风化，谁云别恨劳。
寝门来哭夜，此月小祥初。风意犹忆瑟，萤光乍近书。墙蒿藏宿鸟，池月上钩鱼。徒引相思泪，涓涓东逝馀。
惭非青玉制，故以赠仙郎。希翼留书合，提携在笔床。讵能辉绣服，安得似芸香。所报何珍重，清明胜夜光。
鬬石类岩𪩘，飞流泻潺湲。远壑檐宇际，孤峦雉堞间。何必到海岳，境幽机自闲。兹焉得高趣，高步谢东山。
江树欲含曛，清歌一送君。征骖辞荔浦，别袂暗松云。路狭横柯度，山深坠叶闻。明朝宿何处，未忍醉中分。
冶艳出神仙，歌声胜管弦。词轻白纻曲，歌遏碧云天。未拟生裴秀，如何乞郑玄。不堪金谷水，横过坠楼前。
吉州新置掾，驰驿到条山。薏苡殊非谤，羊肠未是艰。自惭多白发，争敢竞朱颜。若有前生债，今朝不懊还。
我有古时镜，初自坏陵得。蛟龙犹泥蟠，魑魅幸月蚀。摩久见菱蘂，青于蓝水色。赠君将照色，无使心受惑。
吴王爱歌舞，夜夜醉婵娟。见日吹红烛，和尘扫翠钿。徒令句践霸，不信子胥贤。莫问长洲草，荒凉无限年。
云影蔽遥空，无端淡复浓。两旬绵密雨，二月似深冬。诗酒从教数，帘帏一任重。孰知春有地，微露小桃红。
酒熟送迎便，村村庆有年。妻孥亲稼穑，老稚效渔畋。红树青林外，黄芦白鸟边。稔看风景美，宁不羡归田。
身坐众香国，蒲团诗思新。一贫曾累我，此兴未输人。陋巷谁为俗，寒窗不染尘。石斋盟四友，年下顿生春。
落叶下萧萧，幽居远市朝。偶成投辖饮，不待致书招。塞雁冲寒过，山云傍槛飘。此身何所似，天地一渔樵。
落日半楼明，琳宫事事清。山横万古色，鹤带九皋声。易作神仙侣，难忘父子情。道人应识我，未肯说长生。
原中多阴雨，惟留一室明。自宜居静者，谁得问先生。深井泉香出，危沙药更荣。全家笑无辱，曾不见戈兵。
早学全身术，惟令耕近田。自输官税后，常卧晚云边。细草沿堦长，高萝出石悬。向来名姓茂，空被外情牵。
三月初三日，千家与万家。蝶飞秦地草，莺入汉宫花。鞍马皆争丽，笙歌尽鬬奢。吾师无所愿，惟愿老烟霞。
曲水公卿宴，香尘尽满街。无心修禊事，独步到禅斋。细草萦愁目，繁花逆旅怀。绮罗人走马，遗落凤皇钗。
行迈南康路，客心离怨多。暮烟葵叶屋，秋月竹枝歌。孤鹤唳残梦，惊猿啸薜萝。对江翘首望，愁泪叠如波。
散发风檐下，沈沈日渐曛。鹰拳擒野雀，蛛网猎飞蚊。群动能归计，吾生亦谩勤。尘缘难著眼，晚兴寄青云。
文字饥难煮，为农策最良。兴来鉏晓月，倦后卧斜阳。秋稼连千顷，春花醉几场。任他名利客，车马闹康庄。
吴国水中央，波涛白渺茫。衣逢梅雨渍，船入稻花香。海戍通盐灶，山村带蜜房。欲知苏小小，君试到钱塘。
衣冠零落久，今日事堪伤。厨起青烟薄，门开白日长。残梅欹古道，名石卧颓墙。山色依然好，兴衰未可量。
金钗沦剑壑，兹地似花台。油壁何人值，钱塘度曲哀。翠馀长染柳，香重欲薰梅。但道行云去，应随魂梦来。
劳君辍雅话，听说事疆场。提笔从征虏，飞书始伏羌。河流辞马岭，节卧听龙骧。孤负平生剑，空怜射斗光。
自为应仙才，丹砂炼几回。山秋梦桂树，月晓忆瑶台。雨雪依岩避，烟云逐步开。今朝龙杖去，早晚鹤书来。
客思听蛩嗟，秋怀似乱砂。剑头悬日影，蝇鼻落灯花。天外归鸿断，漳南别路赊。闻君同旅舍，几得梦还家。
露花浮翠瓦，鲜思起芳丛。此际断客梦，况复别志公。既历天台去，言过赤城东。莫说人间事，崎岖尘土中。
重归能几日，物意早如春。暖色先骊岫，寒声别雁群。川光如戏剑，帆态似翔云。为报东园蝶，南枝日已曛。
泣葬一枝红，生同死不同。金钿坠芳草，香绣满春风。旧日闻箫处，高楼当月中。梨花寒食夜，深闭翠微宫。
忆昔将贡年，抱愁此江边。鱼龙互闪烁，黑浪高于天。今日步春草，复来经此道。江神也世情，为我风色好。
世人从扰扰，独自爱身闲。美景当新霁，随僧过远山。村桥出秋稼，空翠落澄湾。唯有中林犬，犹应望我还。
本为独立难，寄彼高树枝。蔓衍数条远，溟蒙千朵垂。向日助成阴，当风藉持危。谁言柔可屈，坐见蟠蛟螭。
不为幽岸隐，古色涵空出。愿以清泚流，鉴此坚贞质。傍临玉光润，时泻苔花密。往往惊游鳞，尚疑垂钓日。
酬恩不顾名，走马觉身轻。迢递河边路，苍茫塞上城。沙寒无宿雁，虏近少闲兵。饮罢挥鞭去，旁人意气生。
天子念疲民，分忧辍侍臣。红旗高起焰，绿野静无尘。阙下亲知别，江南惠化新。朝昏即千里，且愿话逡巡。
殷勤莫遽起，四坐悉同袍。世上诗难得，林中酒更高。隋堤傍杨柳，楚驿在波涛。别后书频寄，无辞费笔毫。
饯幕俨征轩，行军归大藩。山程度函谷，水驿到夷门。晓日诗情远，春风酒色浑。逡巡何足贵，所贵尽残樽。
上国羞长选，戎装贵所从。山田依法种，兵食及时供。水气诗书软，岚烟笔砚浓。几时无事扰，相见得从容。
见说为官处，烟霞思不穷。夜猿啼户外，瀑水落厨中。名药人难识，仙山路易通。还应施静化，谁复与君同。
失意寻归路，亲知不复过。家山去城远，日月在船多。楚塞数逢雁，浙江长有波。秋风别乡老，还听鹿鸣歌。
春色三千里，愁人意未开。木梢穿栈出，雨势隔江来。荒馆因花宿，深山羡客回。相如何物在，应只有琴台。
不道弓箭字，罢官唯醉眠。何人荐筹策，走马逐旌旃。阵变孤虚外，功成语笑前。从今巂州路，无复有烽烟。
郤縠诗书将，衔恩赴梓州。遶身垂印绶，护马执戈矛。剑阁和铭峭，巴江带字流。从来皆惜别，此别复何愁。
上将得良策，恩威作长城。如今幷州北，不见有胡兵。晋野雨初足，汾河波亦清。所从古无比，意气送君行。
我梦何曾应，看君渡浐川。自无仙掌分，非是圣心偏。径草多生药，庭花半落泉。人间有此郡，况在凤城边。
赤府从军美，儒衣结束轻。凉飙下山寺，晓浪满关城。闲坐饶诗景，高眠长道情。将军不战术，计日立功名。
吟诗掷酒船，仙掌白楼前。从事关中贵，主人天下贤。此生无了日，终岁踏离筵。何计因归去，深山恣意眠。
仆射陂前郡，清高越四邻。丹霄凤诏下，太守虎符新。雾湿关城月，花香驿路尘。连枝相庭树，岁岁一家春。
炎天木叶焦，晓夕绝凉飙。念子独归县，何人不在朝。市连风浪动，帆彻海门遥。饮尽樽中酒，同年同寂寥。
儒有登坛贵，何人得此功。红旗烧密雪，白马踏长风。斧钺来天上，诗书理汉中。方知百胜略，应不在弯弓。
长年离别情，百盏酒须倾。诗外应无思，人间半是行。路遥嘶白马，林断出红旌。功业今应立，淮西有劲兵。
一钵与三衣，经行远近随。出家还养母，持律复能诗。春雪离京厚，晨钟近塞迟。亦知莲府客，夜坐喜同师。
童穉便知闻，如今祗有君。百篇诗尽和，一盏酒须分。驿路多连水，州城半在云。离情同落叶，向晚更纷纷。
主人庭叶黑，诗稿更谁书。阙下科名出，乡中赋籍除。山春烟树众，江远晚帆疏。吾亦家吴者，无因到弊庐。
路岐知不尽，离别自无穷。行客心方切，主人樽未空。楚樯收月下，江树在潮中。人各还家去，还家庆不同。
相府旌旄重，还邀上客行。今朝郭门路，初彻蔡州城。从马唯提酒，防身不要兵。从来皆作使，君去是时平。
何物随身去，六经与一琴。辞家计已久，入谷住应深。偶坐僧同石，闲书叶满林。业成须谒帝，无贮白云心。
怀中天子书，腰下使君鱼。瀑布和云落，仙都与世疏。远程兼水陆，半岁在舟车。相送难相别，南风入夏初。
白须芸阁吏，羸马月中行。庄僻难寻路，官闲易出城。看山多失饭，过寺故题名。秋日田家作，唯添集卷成。
诗境西南好，秋深昼夜蛩。人家连水影，驿路在山峰。谷静云生石，天寒雪覆松。我为公府系，不得此相从。
圣代无邪触，空林獬豸归。谁知陇山鸟，长绕玉楼飞。风雨依山急，云泉入郭微。无同昔年别，别后寄书稀。
常省为官处，门前数树松。寻山屐费齿，书石笔无锋。果熟猿偷乱，花繁鸟语重。今来为客去，惜取最高峰。
欲出还成住，前程甚谪迁。佯眠随客醉，愁坐似僧禅。旧国归何处，春山买欠钱。几时无一事，长在故人边。
山翁来帝里，不肯住多时。尘土衣裳重，腥膻仆隶饥。林中愁不到，城外老应迟。喧寂一为别，相逢未有期。
兄寒弟亦饥，力学少闲时。何路免为客，无门卖得诗。几人携酒送，独我入山迟。少小同居止，今朝始别离。
饯客未归城，东来驺骑迎。千山嵩岳峭，百县洛阳清。朔雁和云度，川风吹雨晴。藓庭公事暇，应祗独吟行。
萧关路绝久，石堠亦为尘。护塞空兵帐，和戎在使臣。风沙去国远，雨雪换衣频。若问凉州事，凉州多汉人。
送客客为谁，朱门处士稀。唯修曾子行，不著老莱衣。古寺随僧饭，空林共鸟归。壶中驻年药，烧得献庭闱。
饯席离人起，贪程醉不眠。风沙移道路，仆马识山川。塞树花开小，关城雪下偏。胡尘今已尽，应便促朝天。
劝君缓上车，乡里有吾庐。未得同归去，空令相见疏。山晴栖鹤起，天晓落潮初。此庆将谁比，献亲冬集书。
乡书落姓名，太守拜亲荣。访我波涛郡，还家雾雨城。海山窗外近，镜水世间清。何计随君去，邻墙过此生。
白云修道者，归去春风前。玉简通仙籍，金丹驻母年。锦文江一色，酒气雨相连。众说君平死，真师易义全。
送君一壶酒，相别野庭边。马上过秋色，舟中到锦川。峡猿啼夜雨，蜀鸟噪晨烟。莫便不回首，风光促几年。
李白坟三尺，嵯峨万古名。因君还故里，为我吊先生。晴日移虹影，空山出鹤声。老郎闲未得，无计此中行。
出家侍母前，至孝自通禅。伏日江头别，秋风樯下眠。鸟声猿更促，石色树相连。此路多如此，师行亦有缘。
万叠赤城路，终年游客稀。朝来送师去，自觉有家非。石净山光远，云深海色微。此诗成亦鄙，为我写岩扉。
踏碎作赋笔，驱车出上京。离筵俯岐路，四坐半公卿。守命贫难掷，忧身梦数惊。今朝赴知己，休咏苦辛行。
子规啼欲死，君听固无愁。阙下声名出，乡中意气游。东川横剑阁，南斗近刀州。神圣题前字，千人看不休。
秋风离九陌，心事岂云安。曾是求名苦，当知此去难。辛勤程自远，寂寞夜多寒。诗句无人识，应须把剑看。
晓陌事戎装，风流粉署郎。机筹通变化，除拜出寻常。地冷饶霜气，山高碍雁行。应无离别恨，车马自生光。
寄家临禹穴，乘传出秦关。霜落橘满地，潮来帆近山。相门宾益贵，水国事多闲。晨省高堂后，馀欢杯酒间。
献亲冬集书，比橘复何如。此去关山远，相思笑语疏。路寻丹壑断，人近白云居。幽石题名处，凭君亦记余。
罗刹楼头醉，送君西入京。秦吴无限地，山水半分程。海上烟霞湿，关中日月明。登科旧乡里，当为改嘉名。
谢守青山宅，山孤宅亦平。池塘无复见，春草野中生。常日登楼望，今朝送客行。殷勤拂石壁，为我一书名。
万法空门里，师修历几生。过来心已悟，未到行弥精。溪寂钟还度，林昏锡独鸣。朝簪抽未得，此别岂忘情。
吏事日纷然，无因到佛前。劳师相借问，知我亦通禅。古寺杉松出，残阳钟磬连。草庵盘石上，归此是因缘。
大地无生理，吴中岂是归。自翻贝叶偈，人施福田衣。夏尽滩声出，潮来日色微。郡斋师去后，寂寞夜吟稀。
师向边头去，边人业障轻。腥膻斋自洁，部落讲还成。传教多离寺，随缘不计程。三千世界内，何处是无生。
师经非纸上，师佛在心中。觉路何曾异，行人自不同。水云晴亦雨，山木夜多风。闻结西方社，尚书待远公。
昨来送君处，亦是九衢中。此日殷勤别，前时寂寞同。鸟啼寒食雨，花落暮春风。向晚离人起，筵收樽未空。
日日思朝位，偷闲城外行。唯求采药者，不道在官名。好异嫌山浅，寻幽喜迳生。病来文字拙，不要把归城。
懒作住山人，贫家日赁身。书多笔渐重，睡少枕长新。野客狂无过，诗仙瘦始真。秋风千里去，谁与我相亲。
病童随瘦马，难算往来程。野寺僧相送，河桥酒滞行。足愁无道性，久客会人情。何计羁穷尽，同居不出城。
漫向城中住，儿童不识钱。瓮头寒绝酒，灶额晓无烟。狂发吟如哭，愁来坐似禅。新诗有几首，旋被世人传。
出处难相见，同城似异乡。点兵寻户籍，烧药试仙方。事校千般别，心还一种忙。黄金如化得，相寄亦何妨。
微俸还同请，唯君独自闲。地偏无驿路，药贱管仙山。月色生松里，泉声在石间。吟诗复饮酒，何事更相关。
岁满休为吏，吟诗著白衣。爱山闲卧久，在世此心稀。听鹤向风立，捕鱼乘月归。比君才不及，谬得侍彤闱。
自闻憔客说，无计得相寻。几世传高卧，全家在一林。养情书览苦，采药路多深。愿得为邻里，谁能说此心。
日日新诗出，城中写不禁。清高疑对竹，闲雅胜闻琴。门户饶秋景，儿童解冷吟。云山今作主，还借外人寻。
故人为吏隐，高卧簿书间。遶院唯栽药，逢僧只说山。此宵欢不接，穷岁信空还。何计相寻去，严风雪满关。
郡中饶野兴，过客亦淹留。看月江楼晓，寻山石径秋。意归何处老，谁免此生愁。长爱东林子，安禅百事休。
幽处寻书坐，朝朝闭竹扉。山僧封茗寄，野客乞诗归。秋卷多唯好，时名屈更肥。明年取前字，杯酒赛春辉。
闭门常不出，惟觉长庭莎。朋友来看少，诗书卧读多。命随才共薄，愁与醉相和。珍重君名字，新登甲乙科。
数杯黄菊酒，千里白云天。上国名方振，戎州病未痊。静愁惟忆醉，闲走不胜眠。惆怅东门别，相逢知几年。
九衢寒雾敛，双阙曙光分。彩杖迎春日，香烟接瑞云。珮声清漏间，天语侍臣闻。莫笑冯唐老，还来谒圣君。
秋思朝来起，侵人暑稍微。晓眠离北户，午饭尚生衣。山静云初白，枝高果渐稀。闻君家海上，莫与燕同归。
峭行得如如，谁分圣与愚。不眠知梦妄，无号免人呼。山海禅皆遍，华夷佛岂殊。何因接师话，清净在斯须。
此生修道浅，愁见未来身。谁为传真谛，唯应是上人。自悲年已长，渐觉事难亲。不向禅门去，他门无了因。
幽居邻里少，江际复山阿。潮去蝉声出，天晴鹤语多。老人能步蹇，才子奈贫何。曾见春官语，年来虚甲科。
别路在春色，故人云梦中。鸟啼三月雨，蝶舞百花风。烟束远山碧，霞欹落照红。想君登此兴，回首念飘蓬。
天府鹿鸣客，幽山秋未归。我知方甚爱，众说以为非。隔屋闻泉细，和云见鹤微。新诗此处得，清峭比应稀。
长沙事可悲，普掾罪谁知。千载人空尽，一家冤不移。吟寒应齿落，才峭自名垂。地远山重叠，难传相忆词。
寂寞荒原下，南山祗隔篱。家贫唯我并，诗好复谁知。草色无穷处，虫声少尽时。朝昏鼓不到，闲卧益相宜。
百门坡上住，石屋两三间。日月难教老，妻儿乞与闲。仙经拣客问，药债煮金还。何计能相访，终身得在山。
相别何容易，相逢便岁年。客来嫌路远，谁得到君边。岳色鸟啼里，钟声竹影前。只应访支遁，时得话诗篇。
洛下攻诗客，相逢祗是吟。夜觞欢稍静，寒屋坐多深。乌府偶为吏，沧江长在心。忆君难就寝，烛灭复星沈。
萧萧一亩宫，种菊十馀丛。采摘和芳露，封题寄病翁。熟宜茶鼎里，飡称石瓯中。香洁将何比，从来味不同。
张颐任酒浇，开眼信花烧。旧国归何滞，新知别又遥。夜行篙触石，晚泊缆依桥。若未重相见，无门解寂寥。
石窗紫藓墙，此世此清凉。研露题诗洁，消冰煮茗香。闲云春影薄，孤磬夜声长。何计休为吏，从师老草堂。
白阁峰头雪，城中望亦寒。高僧多默坐，清夜到明看。世上无诸苦，林间只一飡。尝闻南北教，所得比师难。
暑天难可度，岂复更持觞。树里鸣蝉咽，宫中午漏长。病夫心益躁，静者室应凉。几欲相寻去，红尘满路旁。
莲华峰下郡，仙洞亦难胜。闾里苍苔水，虚空瀑布冰。酒香和药熟，山峭过云登。清净黎人泰，唯忧急诏征。
秋气日骚骚，星星双鬓毛。凉天吟自远，清夜梦还高。林下期同去，人间共是劳。头巾何所直，且漉瓮头糟。
相思春树绿，千里亦依依。鄠杜月频满，潇湘人不归。桂花风畔落，烟草蝶双飞。一别无消息，水南车迹稀。
腰间垂印囊，白发未归乡。还往应相责，朝昏亦自伤。穷愁山影峭，独夜漏声长。寂寞难成寐，寒灯侵晓光。
十二门中寺，诗僧寺独幽。多年松色别，后夜磬声秋。见世虑皆尽，来生事更修。终须执瓶钵，相逐入牛头。
日出月复没，悠悠昏与明。修持经几劫，清净到今生。林下知无相，人间苦是情。终期逐师去，不拟老尘缨。
是法修行遍，方栖不二门。随缘嫌寺著，见性觉经繁。所叹身将老，始闻师一言。尘沙千万劫，劫尽佛长存。
霜月静幽居，闲吟梦觉初。秋深夜迢遰，年长意萧疏。海上归难遂，人间事尽虚。赖师方便语，渐得识真如。
昨秋今复春，役役是非身。海上无归路，城中作老人。流年何处在，白日每朝新。闻有长生术，将求未有因。
几岁乱军里，蒋亭名不销。无人知旧径，有药长新苗。树宿山禽静，池通野水遥。何因同此醉，永望思萧条。
独在山阿里，朝朝遂性情。晓泉和雨落，秋草上堦生。因客始沽酒，借书方到城。诗情聊自遣，不是趁声名。
蝉稀虫唧唧，露重思悠悠。静者多便夜，豪家不见秋。同归方欲就，微恙几时瘳。今日沧江上，何人理钓舟。
路岐何渺邈，在客易蹉跎。却是去家远，因循住日多。几看春草绿，又见塞鸿过。未有进身处，忍教抛薜萝。
日暮掩重扉，抽簪复解衣。漏声林下静，萤色月中微。秋霁露华结，夜深人语稀。殷勤故山路，谁与我同归。
白石师何在，师禅白石中。无情云可比，不食鸟难同。屦下苍苔雪，龛前瀑布风。相寻未有计，只是礼虚空。
疏拙祗如此，此身谁与同。高情向酒上，无事在山中。渐老病难理，久贫吟益空。赖君时访宿，不避北斋风。
晨飡夜复眠，日与月相连。天下谁无病，人间乐是禅。几生通佛性，一室但香烟。结得无为社，还应有宿缘。
不行门外地，斋戒得清真。长食施来饭，深居锁定身。朝昏常傍佛，起坐省逢人。非独心常净，衣无一点尘。
县斋还寂寞，夕雨洗苍苔。清气灯微润，寒声竹共来。虫移上阶近，客起到门回。想得吟诗处，唯应对酒杯。
会解如来意，僧家独有君。开经对天子，骑马过声闻。本寺远于日，新诗高似云。热时吟一句，凉冷胜秋分。
一住毘陵寺，师应祗信缘。院贫人施食，窗静鸟窥禅。古磬声难尽，秋灯色更鲜。仍闻开讲日，湖上少鱼船。
久向空门隐，交亲亦不知。文高轻古意，官冷似前资。老觉僧斋健，贫还酒债迟。仙方小字写，行坐把相随。
宪皇十一祀，共得春闱书。道直淹曹掾，命通侍玉除。浮生年月促，九陌笑言疏。何计同归去，沧江有弊庐。
自君离海上，垂钓更何人。独宿空堂雨，闲行九陌尘。避时曾变姓，救难似嫌身。何处相期宿，咸阳酒市春。
西方清净路，此路出何门。见说师知处，从来佛不言。今生多病恼，自晓至黄昏。唯寐方无事，那堪梦亦喧。
先生居处僻，荆棘与墙齐。酒好宁论价，诗狂不著题。烧成度世药，踏尽上山梯。懒听闲人语，争如谷鸟啼。
只辫麻为衲，此中经几春。庵前多猛兽，径小绝行人。泉近𣸣瓶履，山深少垢尘。想师正法指，喻我独迷津。
贤哲论独诞，吾宗次定今。诗吟天地广，觉印果因深。教演归恭敬，名标中外钦。既能施六度，了悟达双林。
身外无徭役，开门百事闲。倚松听唳鹤，策杖望秋山。萍任连池绿，苔从匝地斑。料无车马客，何必扫柴关。
闲卧销长日，亲朋笑我疏。诗篇随分有，人事度年无。情性僻难改，愁怀酒为除。谁能思此计，空备满床书。
白日逍遥过，看山复遶池。展书寻古事，翻卷改新诗。赊酒风前酌，留僧竹里棋。同人笑相问，羡我足闲时。
好景时牵目，茅斋兴有馀。远山经雨后，庭树得秋初。道侣怜栽药，高人笑养鱼。优游随本性，甘被弃慵疏。
永日厨烟绝，何曾暂废吟。闲时随思缉，小酒恣情斟。看月嫌松密，垂纶爱水深。世间多少事，无事可关心。
一生能几日，愁恨也无端。遇酒酕醄饮，逢花烂熳看。青云非失路，白发未相干。以此多携解，将心但自宽。
万事徒纷扰，难关枕上身。朗吟销白日，沈醉度青春。演步怜山近，闲眠厌客频。市朝曾不到，长免满衣尘。
野性多疏惰，幽栖更称情。独行看影笑，闲坐弄琴声。懒拜腰肢硬，慵趋礼乐生。业文随日遣，不是为求名。
生计甘寥落，高名愧自由。惯无身外事，不信世间愁。好酒盈杯酌，闲诗任笔酬。凉风从入户，云水更宜秋。
拙直难和洽，从人笑掩关。不能行户外，宁解走尘间。被酒长酣思，无愁可上颜。何言归去事，著处是青山。
县去帝城远，为官与隐齐。马随山鹿放，鸡杂野禽栖。遶舍惟藤架，侵堦是药畦。更师嵇叔夜，不拟作书题。
方拙天然性，为官是事疏。惟寻向山路，不寄入城书。因病多收药，缘飡学钓鱼。养身成好事，此外更空虚。
微官如马足，祗是在泥尘。到处贫随我，终年老趁人。簿书销眼力，杯酒耗心神。早作归休计，深居养此身。
簿书多不会，薄俸亦难销。醉卧慵开眼，闲行懒系腰。移花兼蝶至，买石得云饶。且自心中乐，从他笑寂寥。
晓钟惊睡觉，事事便相关。小市柴薪贵，贫家砧杵闲。读书多旋忘，赊酒数空还。长羡刘伶辈，高眠出世间。
性疏常爱卧，亲故笑悠悠。纵出多携枕，因衙始裹头。上山方觉老，过寺暂忘愁。三考千馀日，低腰不拟休。
客至皆相笑，诗书满卧床。爱闲求病假，因醉弃官方。鬓发寒唯短，衣衫瘦渐长。自嫌多检束，不似旧来狂。
一日看除目，终年损道心。山亦冲雪上，诗好带风吟。野客嫌知印，家人笑买琴。只应随分过，已是错弥深。
邻里皆相爱，门开数见过。秋凉送客远，夜静咏诗多。就架题书目，寻栏记药窠。到官无别事，种得满庭莎。
穷达天应与，人间事莫论。微官长似客，远县岂胜村。竟日多无食，连宵不闭门。斋心调笔砚，唯写五千言。
县僻仍牢落，游人到便回。路当边地去，村入郭门来。酒户愁偏长，诗情病不开。可曾衙小吏，恐谓踏青苔。
自下青山路，三年著绿衣。官卑食肉僭，才短事人非。野客教长醉，高僧劝早归。不知何计是，免与本心违。
作吏荒城里，穷愁欲不胜。病多唯识药，年老渐亲僧。梦觉空堂月，诗成满砚冰。故人多得路，寂寞不相称。
谁念东山客，栖栖守印床。何年得事尽，终日逐人忙。醉卧谁知叫，闲书不著行。人间长检束，与此岂相当。
朝朝眉不展，多病怕逢迎。引水远通涧，垒山高过城。秋灯照树色，寒雨落池声。好是吟诗夜，披衣坐到明。
簿籍谁能问，风寒趁早眠。每旬常乞假，隔月探支钱。还往嫌诗僻，亲情怪酒颠。谋身须上计，终久是归田。
闭门风雨里，落叶与堦齐。野客嫌杯小，山翁喜枕低。听琴知道性，寻药得诗题。谁更能骑马，闲行祗杖藜。
腥膻都不食，稍稍觉神清。夜犬因风吠，邻鸡带雨鸣。守官常卧病，学道别称名。小有洞中路，谁能引我行。
宦名浑不计，酒熟且开封。晴月销灯色，寒天挫笔锋。惊禽时并起，闲客数相逢。旧国萧条思，青山隔几重。
假日多无事，谁知我独忙。移山入县宅，种竹上城墙。惊蝶遗花蘂，游蜂带蜜香。唯愁明早出，端坐吏人旁。
门外青山路，因循自不归。养生宜县僻，说品喜官微。净爱山僧饭，闲披野客衣。谁怜幽谷鸟，不解入城飞。
一官无限日，愁闷欲何如。扫舍惊巢燕，寻方落壁鱼。从僧乞净水，凭客报闲书。白发谁能镊，年来四十馀。
朝朝门不闭，长似在山时。宾客抽书读，儿童斫竹骑。久贫还易老，多病懒能医。道友应相怪，休官日已迟。
戚戚常无思，循资格上官。闲人得事晚，常骨觅仙难。醉卧疑身病，贫居觉道宽。新诗久不写，自算少人看。
漫作容身计，今知拙有馀。青衫迎驿使，白发忆山居。道友怜蔬食，吏人嫌草书。须为长久事，归去自耕锄。
主印三年坐，山居百事休。焚香开敕库，踏月上城楼。饮酒多成病，吟诗易长愁。殷勤问渔者，暂借手中钩。
长忆青山下，深居遂性情。垒堦溪石净，烧竹灶烟轻。点笔图云势，弹琴学鸟声。今朝知县印，梦里百忧生。
自知狂僻性，吏事固相疏。祗是看山立，无嫌出县居。印朱霑墨砚，户籍杂经书。月俸寻常请，无妨乏斗储。
作吏无能事，为文旧致功。诗标八病外，心落百忧中。拜别登朝客，归依炼药翁。不知还往内，谁与此心同。
九陌宅重重，何门怜此翁。荒庭唯菊茂，幽径与山通。落叶带衣上，闲云来酒中。此心谁得见，林下鹿应同。
先忆花时节，家山听更归。爱诗看古集，忆酒典寒衣。睡少身还健，愁多食不肥。自怜疏懒性，无事出门稀。
闲居无事扰，旧病亦多痊。选字诗中老，看山屋外眠。片霞侵落日，繁叶咽鸣蝉。对此心还乐，谁知乏酒钱。
不自识疏鄙，终年住在城。过门无马迹，满宅是蝉声。带病吟虽苦，休官梦已清。何当学禅观，依止古先生。
终年城里住，门户似山林。客怪身名晚，妻嫌酒病深。写方多识药，失谱废弹琴。文字非经济，空虚用破心。
居止日萧条，庭前唯药苗。身闲眠自久，眼荖视还遥。檐燕酬莺语，邻花杂絮飘。客来无酒饮，搔首掷空瓢。
寂寞日何为，闲居春色迟。惊风起庭雪，寒雨长檐澌。强饮樽中酒，嘲山世外诗。此生仍且在，难与老相离。
秋来梨果熟，行哭小儿饥。邻富鸡长往，庄贫客渐稀。借牛耕地晚，卖树纳钱迟。墙下当官道，依前夹竹篱。
为客久未归，寒山独掩扉。晓来山鸟散，雨过杏花稀。天远云空积，溪深水自微。此情对春色，尽醉欲忘机。
旅人无事喜，终日思悠悠。逢酒嫌杯浅，寻书怕字稠。贫来许钱圣，梦觉见身愁。寂寞中林下，饥鹰望到秋。
闲处无人到，乖疏称野情。日高搔首起，林下散衣行。泉引窗前过，云看石罅生。别来愁欲老，虚负出山名。
客行无定止，终日路岐间。马为赊来贵，僮缘借得顽。诗书愁触雨，店舍喜逢山。旧业嵩阳下，三年未得还。
正月一日后，寻春更不眠。自知还近僻，众说过于颠。看水宁依路，登山欲到天。悠悠芳思起，多是晚风前。
官卑长少事，县僻又无城。未晓冲寒起，迎春忍病行。树枝风掉软，菜甲土浮轻。好个林间鹊，今朝足喜声。
诗酒相牵引，朝朝思不穷。苔痕雪水里，春色竹烟中。迎雨缘池草，摧花倚树风。书非名利事，爱此少人同。
尘中主印吏，谁遣有高情。趁煖檐前坐，寻芳树底行。土融凝墅色，冰败满池声。渐觉春相泥，朝来睡不轻。
疏顽无异事，随例但添年。旧历藏深箧，新衣薄絮绵。暖风浑酒色，晴日畅琴弦。同伴无辞困，游春贵在先。
看春长不足，岂更觉身劳。寺里花枝净，山中水色高。嫩云轻似絮，新草细如毛。并起诗人思，还应费笔毫。
悠悠小县吏，憔悴入新年。远思遭诗恼，闲情被酒牵。恋花林下饮，爱草野中眠。疏懒今成性，谁人肯更怜。
处处春光遍，游人亦不稀。向阳倾冷酒，看影试新衣。嫩树行移长，幽禽语旋飞。同来皆去尽，冲夜独吟归。
朝朝看春色，春色似相怜。酒醒莺啼里，诗成蝶舞前。摘花盈手露，折竹满庭烟。亲故多相笑，疏狂似少年。
卑官还不恶，行止得逍遥。晴野花侵路，春陂水上桥。尘埃生暖色，药草长新苗。看却烟光散，狂风处处飘。
身被春光引，经时更不归。嚼花香满口，书竹粉黏衣。弄日莺狂语，迎风蝶倒飞。自知疏懒性，得事亦应稀。
晓脱青衫出，闲行气味长。一瓶春酒色，数顷野花香。朝客闻应羡，山僧见亦狂。不将僮仆去，恐为损风光。
春来眠不得，谁复念生涯。夜听四邻乐，朝寻九陌花。轻烟浮草色，微雨濯年华。乞假非关病，朝衣在酒家。
广陵寒食天，无雾复无烟。煖日凝花柳，春风散管弦。园林多是宅，车马少于船。莫唤游人住，游人困不眠。
满郭是春光，街衢土亦香。竹风轻履舃，花露腻衣裳。谷鸟鸣还艳，山夫到更狂。可怜游赏地，炀帝国倾亡。
江北烟光里，淮南胜事多。市鄽持烛入，邻里漾船过。有地惟栽竹，无家不养鹅。春风荡城郭，满耳是笙歌。
今朝一百五，出户雨初晴。舞爱双飞蝶，歌闻百啭莺。江深青草岸，花满白云城。为政多孱懦，应无酷吏名。
出城烟火少，况复是今朝。闲坐将谁语，临觞只自谣。堦前春藓遍，衣上落花飘。伎乐州人戏，使君心寂寥。
穷巷少芳菲，苍苔一径微。酒醒闻客别，年长送春归。宿愿眠云峤，浮名系锁闱。未因丞相庇，难得脱朝衣。
寂寂春将老，闲人强自欢。迎风莺语涩，带雨蝶飞难。傍砌木初长，眠花景渐阑。临轩平目望，情思若为宽。
昨迎今复送，来晚去逡巡。芳尽空繁树，愁多独病身。静思倾酒懒，闲望上楼频。为向春风道，明年早报春。
闲斋深夜静，独坐又闲行。密树月笼影，疏篱水隔声。断猿时叫谷，栖鸟每摇柽。寂寞求名士，谁知此夕情。
秋来不复眠，但觉思悠然。菊色欲经露，虫声渐替蝉。诗情生酒里，心事在山边。旧里无因到，西风又一年。
昨宵白露下，秋气满山城。风劲衣巾脆，窗虚笔墨轻。临书爱真迹，避酒怕狂名。祗拟随麋鹿，悠悠过一生。
酒熟菊还芳，花飘盏亦香。与君先一醉，举世待重阳。风色初晴利，虫声向晚长。此时如不饮，心事亦应伤。
帝里闲人少，谁同把酒杯。砚山篱下菊，今日几枝开。晓角惊眠起，秋风引病来。长年归思切，更值雁声催。
萧萧晚景寒，独立望江壖。沙渚几行雁，风湾一只船。落霞澄返照，孤屿隔微烟。极目思无尽，乡心到眼前。
衰残归未遂，寂寞此宵情。旧国当千里，新年隔数更。寒犹近北峭，风渐向东生。谁见长安陌，晨钟度火城。
殷勤惜此夜，此夜在逡巡。烛尽年还别，鸡鸣老更新。傩声方去疫，酒色已迎春。明日持杯处，谁为最后人。
霏微著草树，渐布与阶平。远近如空色，飘飏无落声。飞鸦疑翅重，去马觉蹄轻。遥想故山下，樵夫应滞行。
亭亭千万里，三五复秋中。此夕光应绝，常时思不同。九霄微有露，四海静无风。惆怅逡巡别，谁能看碧空。
江昏山半晴，南阻绝人行。葭菼连云色，松杉共雨声。早秋仍燕舞，深夜更鼍鸣。为报迷津客，讹言未可轻。
旧山宁要去，此有濯缨泉。晓景松枝覆，秋光月色连。行寻屐齿尽，坐对角巾偏。寂寂幽栖处，无妨请俸钱。
由钓起茅亭，柴扉复竹楹。波清见丝影，坐久识鱼情。白鸟依窗宿，青蒲傍砌生。欲同渔父舍，须自减逢迎。
幽岛藓层层，诗人日日登。坐危石是榻，吟冷唾成冰。静对唯秋水，同来但老僧。竹枝题字处，小篆复谁能。
微径婵娟里，唯闻静者知。迹深苔长处，步狭笋生时。高是连幽树，穷应到曲池。纱巾灵寿杖，行乐复相宜。
不上酒家楼，池边日献酬。杯来转巴字，客坐遶方流。酹滴苔纹断，泉连石岸秋。若能山下置，岁晚愿同游。
泉眼高千尺，山僧取得归。架空横竹引，凿石透渠飞。洗药溪流浊，浇花雨力微。朝昏长遶看，护惜似持衣。
数日自穿池，引泉来近陂。寻渠通咽处，遶岸待清时。深好求鱼养，闲堪与鹤期。幽声听难尽，入夜睡常迟。
赁居求贱处，深僻任人嫌。盖地花如绣，当门竹胜帘。劝僧尝药酒，教仆辨书签。庭际山宜小，休令著石添。
营营是与非，前乐后还悲。今世已如此，他生愿似师。禅房空旦暮，画壁半陈隋。遶径苍苔迹，幽人来是谁。
此女骨为土，贞名不可移。精灵閟何处，𬞟藻奠空祠。水石生异状，杉松无病枝。我来方谢雨，延滞失归期。
帝里谁无宅，青山只属君。闲窗连竹色，幽砌上苔文。远近高低树，东西南北云。朝朝常独见，免被四邻分。
入门尘外思，苔径药苗间。洞里应生玉，庭前自有山。帝城唯此静，朝客更谁闲。野鹤松中语，时时去复还。
每来归意懒，都尉似山人。台榭栖双鹭，松篁隔四邻。迸泉清胜雨，深洞暖如春。更看题诗处，前轩粉壁新。
旧隐即云林，思归日日深。如今来此地，无复有前心。古石生灵草，长松栖异禽。暮潮檐下过，溅浪湿衣襟。
幽栖一亩宫，清峭似山峰。邻里不通径，俸钱唯买松。野人时寄宿，谷鸟自相逢。朝路床前是，谁知晓起慵。
引水穿风竹，幽声胜远溪。裁衣延野客，翦翅养山鸡。酒熟听琴酌，诗成削树题。惟愁春气暖，松下雪和泥。
闲居昼掩扉，门柳荫蔬畦。因病方收药，寻僧始度溪。少逢人到户，时有燕衔泥。萧洒身无事，名高孰与齐。
忆师眠复起，永夜思迢迢。月下门方掩，林中寺更遥。钟声空下界，池色在清宵。终拟修禅观，窗间卷欲烧。
清羸一饭师，闲院亦披衣。应诏常翻译，修心出是非。雪中疏磬度，林际晚风归。蔬食常来此，人间护净稀。
九经通大义，内典自应精。帘冷连松影，苔深减覆声。相逢幸此日，相失恐来生。觉路何门去，师须引我行。
九陌最幽寺，吾师院复深。烟霜同覆屋，松竹杂成林。鸟语境弥寂，客来机自沈。早知能到此，应不戴朝簪。
上国千馀里，逢春且胜游。暂闻新鸟戏，似解旅人愁。野色吞山尽，江烟衬水流。村醪须一醉，无恨滞行舟。
有相无相身，唯师说始真。修篁半庭影，清磬几僧邻。古壁丹青落，虚檐鸟雀驯。伊余求了义，羸马往来频。
寥寥听不尽，孤磬与疏钟。烦恼师长别，清凉我暂逢。蚁行经古藓，鹤毳落深松。自想归时路，尘埃复几重。
寺对远山起，幽居仍是师。斜阳通暗隙，残雪落疏篱。松静鹤栖定，廊虚钟尽迟。朝朝趋府吏，来此是相宜。
偶寻灵迹去，幽径入氲氛。转壑惊飞鸟，穿山踏乱云。水从岩下落，溪向寺前分。释子游何处，空堂日渐曛。
闲立津桥上，寒光动远林。皇宫对嵩顶，清洛贯城心。雪路初晴出，人家向晚深。自从王在镐，天宝至如今。
策杖度溪桥，云深步数劳。青猿吟岭际，白鹤坐松梢。天外浮烟远，山根野水交。自缘名利系，好此结蓬茆。
踏得度溪湾，晨游暮不还。月明松影路，春满杏花山。戏狖跳林末，高僧住石间。未肯离腰组，来此复何颜。
终日游山困，今朝始傍河。寻芳愁路尽，逢景畏人多。鸟语催沽酒，鱼来似听歌。醉时眠石上，肢体自婆娑。
闲上津桥立，天涯一望间。秋风波上岸，旭日气连山。偶圣今方变，朝宗岂复还。昆仑在蕃界，作将亦何颜。
秋蟾流异彩，斋洁上坛行。天近星辰大，山深世界清。仙飙石上起，海日夜中明。何计长来此，闲眠过一生。
暑月放朝频，青槐路绝尘。雨晴江色出，风动草香新。独立分幽岛，同行得静人。此欢宜稍滞，此去与谁亲。
避暑高楼上，平芜望不穷。鸟穿山色去，人歇树阴中。数带长河水，千条弱柳风。暗思多少事，懒话与芝翁。
高楼初霁后，远望思无穷。雨洗青山净，春蒸大野融。碧池舒煖景，若柳亸和风。为有登临兴，独吟落照中。
官散有闲情，登楼步稍轻。窗云带雨气，林鸟杂人声。晓日襟前度，微风酒上生。城中会难得，扫壁各书名。
故人九寺长，邀我此同欢。永夜开筵静，中年饮酒难。微风侵烛影，叠漏过林端。腊后分朝日，天明几刻残。
诗家会诗客，池阁晓初晴。鸟尽山中语，琴多谱外声。映花相劝酒，入洞各题名。疏野常如此，谁人信在城。
军城夜禁乐，饮酒每题诗。坐稳吟难尽，寒多醉较迟。远钟惊漏压，微月被灯欺。此会诚堪惜，天明是别离。
竹里开华馆，珍羞次第尝。春风酒影动，晴日乐声长。久坐难辞醉，衰年亦暂狂。殷勤还继烛，永夕梦相妨。
墙北走红尘，墙东接白云。山光衣上见，药气酒中闻。此会诚堪惜，穷秋日又曛。人间唯有醉，醉后复何云。
闻君有美酒，与我正相宜。溢瓮清如水，黏杯半似脂。岂唯消旧病，且要引新诗。况此便便腹，无非是满卮。
老人罢卮酒，不醉已经年。自饮君家酒，一杯三日眠。味轻花上露，色似洞中泉。莫厌时时寄，须知法未传。
符印悬腰下，东山不得归。独行南北近，渐老往还稀。迸笋侵窗长，惊蝉出树飞。田田池上叶，长是使君衣。
西园春欲尽，芳草径难分。静语唯幽鸟，闲眠独使君。密林生雨气，古石带潮文。虽去清秋远，朝朝见白云。
临江府署清，闲卧复闲行。苔藓疏尘色，梧桐出雨声。渐除身外事，暗作道家名。更喜仙山近，庭前药自生。
十日公府静，巾栉起清晨。寒蝉近衰柳，古木似高人。学佛宁忧老，为儒自喜贫。海山归未得，芝术梦中春。
宫殿半山上，人家向下居。古厅眠易魇，老吏语多虚。雨水浇荒竹，溪沙拥废渠。圣朝收外府，皆是九天除。
鼓绝门方掩，萧条作吏心。露垂庭际草，萤照竹间禽。棋罢嫌无月，眠迟听尽砧。还知未离此，时复更相寻。
竹屋临江岸，清宵兴自长。夜深倾北斗，叶落映横塘。渚闹渔歌响，风和角粽香。却愁南去棹，早晚到潇湘。
左右分京阙，黄河与宅连。何功来此地，窃位已经年。天下才弥小，关中镇最先。陇山望可见，惆怅是穷边。
茅屋临江起，登庸复应期。遥知归去日，自致太平时。幽药禅僧护，高窗宿鸟窥。行人尽歌咏，唯子独能诗。
寒日南宫晚，闲吟半醉归。位高行路静，诗好和人稀。古树苔文匝，遥峰雪色微。宁知逢彩笔，寂寞有光辉。
圣代无为化，郎中似散仙。晚眠随客醉，夜坐学僧禅。酒用林花酿，茶将野水煎。人生知此味，独恨少因缘。
淅淅复修修，凉风似水流。此生难免老，举世大同愁。萤影明苔藓，鸿声傍斗牛。犹分省署直，何日是归休。
九衢难会宿，况复是寒天。朝客清贫老，林僧默悟禅。眠迟消漏水，吟苦堕寒涎。异日来寻我，沧江有钓船。
河倾月向西，九陌鼓声齐。尘静霜华远，烟生曙色低。禁门人已度，宫树鸟犹栖。疏懒劳相问，登山有旧梯。
新居多野思，不似在京城。墙上云相压，庭前竹乱生。寻师望药力，依谱上琴声。好是中秋夜，无尘有月明。
一年离九陌，壁上挂朝袍。物外诗情远，人间酒味高。思归知病长，失寝觉神劳。衰老无多思，因君把笔毫。
一会一分离，贫游少定期。酒多为客稳，米贵入城迟。晴日偷将睡，秋山乞与诗。纵然眉得展，不似见君时。
不来知尽怪，失意懒春游。闻鸟宁惊梦，看花怕引愁。赌棋招敌手，沽酒自扶头。何似华筵上，推辞候到筹。
闲居多僻静，犹恐道相违。只是夜深坐，那堪春未归。嫩苔黏野色，香絮扑人衣。纵有野僧到，终朝不话非。
看月空门里，诗家境有馀。露寒僧梵出，林静鸟巢疏。远色当秋半，清光胜夜初。独无台上思，寂寞守吾庐。
下伏秋期近，还知扇渐疏。惊飙坠邻果，暴雨落江鱼。贵寺虽同秩，闲曹只管书。朝朝廊下食，相庇在肴葅。
贡籍常同府，周行今一时。谏曹诚已忝，京邑岂相宜。黑发年来尽，沧江归去迟。何时得携手，林下静吟诗。
未得沧江外，衰残读药书。圣朝优上秩，仁里许闲居。树对枝相接，泉同井不疏。酬章深自鄙，欲寄复踌蹰。
幽斋琴思静，晚下紫宸朝。旧隐同溪远，周行隔品遥。深槐蝉唧唧，疏竹雨萧萧。不是相寻懒，烦君举酒瓢。
日日在心中，青山青桂丛。高人多爱静，归路亦应同。罢吏方无病，因僧得解空。新诗劳见问，吟对竹林风。
道同无宿约，三伏自从容。窗豁山侵座，扇摇风下松。客吟多遶竹，僧饭只凭钟。向晚分归路，莓苔行迹重。
布囊悬蹇驴，千里到贫居。饮酒谁堪伴，留诗自与书。爱眠知不醉，省语似相疏。军吏衣裳窄，还应暗笑余。
欲出心还懒，闲吟遶寝床。道书虫食尽，酒律客偷将。愁至为多病，贫来减得狂。见君何所似，如热得清凉。
晓立侍炉烟，夜归蓬荜眠。露华明菊上，萤影灭灯前。清漏和砧叠，栖禽与叶连。高人来此宿，为似在山颠。
雨里难逢客，闲吟不复眠。虫声秋并起，林色夜相连。爱酒此生里，趋朝未老前。终须携手去，沧海棹鱼船。
客来初夜里，药酒自开封。老渐多归思，贫惟长病容。苦寒灯焰细，近晓鼓声重。僧可还相舍，深居闭古松。
内殿臣相命，开樽话旧时。夜钟催鸟绝，积雪阻僧期。林静寒声远，天阴曙色迟。今宵复何夕，鸣珮坐相随。
入门愁自散，不假见僧翁。花落煎茶水，松生醒酒风。拂床寻古画，拔刺看新丛。别有游人见，多疑住此中。
欲种数茎苇，出门来往频。近陂收本土，选地问幽人。静看唯思长，初移未觉匀。坐中寻竹客，将去更逡巡。
秋蛩声尚在，切切起苍苔。久是忘情者，今还有事来。微霜风稍静，圆月雾初开。此思谁能遣，应须执酒杯。
秋来吟更苦，半咽半随风。禅客心应乱，愁人耳愿聋。雨晴烟树里，日晚古城中。远思应难尽，谁当与我同。
时人嫌古画，倚壁不曾收。露滴胶山断，风吹绢海秋。残云飞屋里，片水落床头。尚胜凡花鸟，君能补缀不。
圣朝能用将，破敌速如神。掉剑龙缠臂，开旗火满身。积尸川没岸，流血野无尘。今日当场舞，应知是战人。
昼渡黄河水，将军险用师。雪光偏著甲，风力不禁旗。阵变龙蛇活，军雄鼓角知。今朝重起舞，记得战酣时。
破虏行千里，三军意气麤。展旗遮日黑，驱马饮河枯。邻境求兵略，皇恩索阵图。元和太平乐，自古恐应无。
每日寻兵籍，经年别酒徒。眼疼长不校，肺病且还无。僮仆惊衣窄，亲情觉语麤。几时得归去，依旧作山夫。
朝朝十指痛，唯署点兵符。贫贱依前在，颠狂一半无。身惭山友弃，胆赖酒杯扶。谁道从军乐，年来镊白须。
从谏停东幸，垂衣宝历昌。汉昭登位少，周代卜年长。彩仗三清路，麻衣万国丧。玄宫今一闭，终古柏苍苍。
晚色启重扉，旌旗路渐移。荆山鼎成日，湘浦竹斑时。臣子终身感，山园七月期。金茎看尚在，承露复何为。
紫陌起仙飙，川原共寂寥。灵輴万国护，仪殿百神朝。漏滴秋风路，笳吟灞水桥。微臣空感咽，踊绝觉天遥。
垂拱开成化，愔愔雅乐全。千官方就日，四海忽无天。尧舜非传子，殷周但卜年。圣功青史外，刊石在陵前。
代以无为理，车书万国同。继兄还付弟，授圣悉推公。云雾疑无日，笳箫别起风。金茎难复见，寒露落空中。
龙归攀不得，髯在侍臣边。彻奠新阡起，登山吉从全。关河佳气散，夷夏哭声连。寂寞玄宫闭，朝昏千万年。
晓漏启严城，宫臣缟素行。灵仪先卤簿，新谥在铭旌。云晦郊原色，风连霰雪声。凄凉望苑路，春草即应生。
寒日春宫闭，玄堂渭水滨。华夷笺乍绝，凶吉礼空新。薤露歌连哭，泉扉夜作晨。吹笙今一去，千古在逡巡。
服儒师道旨，粝食卧中林。谁识先生事，无身是本心。空山流水远，故国白云深。日夕谁来哭，唯应猿鸟吟。
修短皆由命，暗怀师出尘。岂知修道者，难免不亡身。永秘黄庭诀，高悬漉酒巾。可怜白犬子，闲吠远行人。
白日西边没，沧波东去流。名虽千古在，身已一生休。岂料文章远，那知瑞草秋。曾闻有书剑，应是别人收。
杳杳黄泉下，嗟君向此行。有名传后世，无子过今生。新墓松三尺，空堦月二更。从今旧诗卷，人觅写应争。
新诗十九首，丽格出青冥。得处神应骇，成时力尽停。正愁闻更喜，沈醉见还醒。自是天才健，非关笔砚灵。
新诗盈道路，清韵似敲金。调格江山峻，功夫日月深。蜀笺方入写，越客始消吟。后辈难知处，朝朝枉用心。
枉为乡里举，射鹄艺浑疏。归路羞人问，春城赁舍居。闭门辞杂客，开箧读生书。以此投知己，还因胜自馀。
三年病不出，苔藓满藤鞋。倚壁看经坐，闻钟吃药斋。茶烟熏杀竹，檐雨滴穿堦。无暇频相访，秋风寂寞怀。
碛露黄云下，凝寒鼓不鸣。战须移死地，军讳杀降兵。印马秋遮虏，蒸沙夜筑城。旧乡归不得，都尉负功名。
日日门长闭，邻家亦懒过。头风春饮苦，眼晕夜书多。幽鸟偏栖竹，凡人笑种莎。近来难得酒，无计奈愁何。
波涛千里隔，抱疾亦相寻。会宿逢高士，辞归值积霖。丛桑山店迥，孤烛海船深。尚有重来约，知无省阁心。
已当鸣雁夜，多事不同居。故疾离城晚，秋霖见月疏。趁风开静户，带叶卷残书。荡桨期南去，荒园久废锄。
南游多老病，见说讲经稀。塞寺几僧在，关城空自归。带河衰草断，映日旱沙飞。却到禅斋后，边军识衲衣。
归思缘平泽，幽斋夜话迟。人寻冯翊去，草向建康衰。雨雪生中路，干戈阻后期。几年方见面，应是镊苍髭。
信是虚闲地，亭高亦有苔。绕池逢石坐，穿竹引山回。果落纤萍散，龟行细草开。主人偏好事，终不厌频来。
山水叠层层，吾兄涉又登。挂帆春背雁，寻磬夜逢僧。雪溜悬衡岳，江云盖秣陵。评文永不忘，此说是中兴。
南朝秋色满，君去意如何。帝业空城在，民田坏冢多。月圆台独上，栗绽寺频过。篱下西江阔，相思见白波。
夏天多忆此，早晚得秋分。旧月来还见，新蝉坐忽闻。扇风调病叶，沟水隔残云。别有微凉处，从容不似君。
南行随越僧，别业几池菱。两鬓已垂白，五湖归挂罾。夜涛鸣栅鏁，寒苇露船灯。去此应无事，却来知不能。
惜别听边漏，窗灯落烬重。寒僧回绝塞，夕雪下穷冬。出定闻残角，休兵见坏锋。何年更来此，老却倚堦松。
从作两河客，别离经半年。却来峰顶宿，知废甄南禅。馀雾沈斜月，孤灯照落泉。何当闲事尽，相伴老溪边。
停桡因旧识，白发向波涛。以我往来倦，知君耕稼劳。渚田临舍尽，坂路出檐高。游者还南去，终期伴尔曹。
旧乡无子孙，谁共老青门。迢递早秋路，别离深夜村。伊流偕行客，岳响答啼猿。去后期招隐，何当复此言。
湖外谁相识，思归日日频。遍寻新住客，少见故乡人。失计空知命，劳生耻为身。惟看洞庭树，即是旧山春。
瘦形无血色，草履著行穿。闲话似持咒，不眠同坐禅。背经来汉地，袒膊过冬天。情性人难会，游方应信缘。
税时兼主印，每日得闲稀。对酒妨料吏，为官亦典衣。案迟吟坐待，宅近步行归。见说论诗道，应愁判是非。
溪僧还共谒，相与坐寒天。屋雪凌高烛，山茶称远泉。夜清更彻寺，空阔雁冲烟。莫怪多时话，重来又隔年。
转刺名山郡，连年别省曹。分题得客少，著价买书高。晚柳蝉和角，寒城烛照涛。鄱溪卧疾久，未获后乘骚。
一斋难过日，况是更休粮。养力时行道，闻钟不上堂。惟留温药火，未写化金方。旧有山厨在，从僧请作房。
灌木藏岑色，天寒望即愁。高斋何日去，远瀑入城流。腊近溪书绝，灯残夜雪稠。迩来相忆处，枕上苦吟休。
野寺绝依念，灵山会遍行。老来披衲重，病后读经生。乞食嫌村远，寻溪爱路平。多年柏岩住，不记柏岩名。
不觉月又尽，未归还到春。雪通庐岳梦，树匝草堂身。泽雁和寒露，江槎带远薪。何年自此去，旧国复为邻。
贵邑清风满，谁同上宰心。杉松出郭外，雨电下嵩阴。度雁方离垒，来僧始别岑。西池月才迥，会接一宵吟。
野客行无定，全家在浦东。寄眠僧阁静，赠别橐金空。旧里千山隔，归舟百计同。药资如有分，相约老吴中。
西峰残日落，谁见寂寥心。孤枕客眠久，两廊僧话深。寒扉关雨气，风叶隐钟音。此爱东楼望，仍期别夜寻。
辞僧下水栅，因梦岳钟声。远路独归寺，几时重到城。风高寒叶落，雨绝夜堂清。自说深居后，邻州亦不行。
杨柳已秋思，楚田仍刈禾。归心病起切，败叶夜来多。细雨城蝉噪，残阳峤客过。旧山馀业在，杳隔洞庭波。
黄叶下堦频，徐徐起病身。残秋萤出尽，独夜雁来新。别业去千里，旧乡空四邻。孤舟寻几度，又识岳阳人。
寒天仍远去，离寺雪霏霏。古迹曾重到，生涯不暂归。坐禅山店暝，补衲夜灯微。巡礼何时住，相逢的是稀。
匹马无穷地，三年逐大军。筭程淮邑远，起帐夕阳曛。瀑浪行时漱，边笳语次闻。要传书札去，应到碛东云。
一从云水住，曾不下西岑。落木孤猿在，秋庭积雾深。泉流通井脉，虫响出墙阴。夜静溪声彻，寒灯尚独吟。
竹庭瓶水新，深称北窗人。讲罢见黄叶，诗成寻旧邻。锡阴迷坐石，池影露斋身。苦作南行约，劳生始问津。
春居无俗喧，时立涧前村。路远少来客，山深多过猿。带岩松色老，临水杏花繁。除忆文流外，何人更可言。
洗足北林去，远途今已分。麻衣行岳色，竹杖带湘云。饥鼠缘危壁，寒狸出坏坟。前峰一声磬，此夕不同闻。
此行经岁近，唯约半年回。野渡人初过，前山云未开。雁群逢晓断，林色映川来。清夜芦中客，严家旧钓台。
弹琴多去情，浮檝背潮行。人望丰壖宿，虫依蠹木鸣。樯烟离浦色，芦雨入船声。如疾登云路，凭君寄此生。
野烟居舍在，曾约此重过。久雨初招客，新田未种禾。夜虫鸣井浪，春鸟宿庭柯。莫为儿孙役，馀生能几何。
乱云迷远寺，入路认青松。鸟道缘巢影，僧鞋印雪踪。草烟连野烧，溪雾隔霜钟。更遇樵人问，犹言过数峰。
何处得乡信，告行当雨天。人离京口日，潮送岳阳船。孤鸟背林色，远帆开浦烟。悲君惟此别，不肯话回年。
风泉尽结冰，寒梦彻西陵。越信楚城得，远怀中夜兴。树停沙岛鹤，茶会石桥僧。寺阁连官舍，行吟过几层。
带病希相见，西城早晚来。衲衣风坏帛，香印雨霑灰。坐久钟声尽，谈馀岳影回。却思同宿夜，高枕说天台。
相过值早凉，松帚扫山床。坐石泉痕黑，登城藓色黄。逆风沈寺磬，初日晒邻桑。几处逢僧说，期来宿北冈。
林迳西风急，松枝讲钞馀。冻髭亡夜剃，遗偈病时书。地燥焚身后，堂空著影初。吊来频落泪，曾忆到吾庐。
已落关东叶，空悬浙右心。寒灯随故病，伏雨接秋霖。客话曾谁和，虫声少我吟。蒹葭半波水，夜夜宿边禽。
四面杉萝合，空堂画老仙。蠹根停雪水，曲角积茶烟。道至心机尽，宵晴瑟韵全。暂来还又去，未得坐经年。
故国知何处，西风已度关。归人值落叶，远路入寒山。多难喜相识，久贫宁自闲。唯将往来信，遥慰别离颜。
丛木开风径，过从白昼寒。舍深原草合，茶疾竹薪干。夕雨生眠兴，禅心少话端。频来觉无事，尽日坐相看。
积雨晴时近，西风叶满泉。相逢嵩岳客，共听楚城蝉。宿馆横秋岛，归帆涨远田。别多还寂寞，不似剡中年。
绝顶言无伴，长怀剃发师。禅中灯落烬，讲次柏生枝。沙井泉澄疾，秋钟韵尽迟。里闾还受请，空有向南期。
遥忆新安旧，扁舟往复还。浅深看水石，来往逐云山。到县馀花在，过门五柳闲。东征随子去，俱隐薜萝间。
药力资苍鬓，应非旧日身。一为嵩岳客，几葬洛阳人。石缝瓢探水，云根斧斫薪。关西来往路，谁得水银银。
大野始严凝，云天晓色澄。树寒稀宿鸟，山迥少来僧。背日收窗雪，开炉释砚冰。忽然归故国，孤想寓西陵。
竹溪人请住，何日向中峰。瓦舍山情少，斋身疾色浓。夏高移坐次，菊浅露行踪。来往湓城下，三年两度逢。
北京一别后，吴楚几听砧。住久白发出，讲长枯叶深。香连邻舍像，磬彻远巢禽。寂默应关道，何人见此心。
鸟鸣春日晓，喜见竹门开。路自高岩出，人骑大马来。折花林影断，移石洞阴回。更欲留深语，重城暮色催。
绿水阴空院，春深喜再来。独眠从草长，留酒看花开。过雨远山出，向风孤鸟回。忽思秋夕事，云物却悠哉。
暑消冈舍清，闲语有馀情。涧水生茶味，松风灭扇声。远分临海雨，静觉掩山城。此地秋吟苦，时来遶菊行。
上国多离别，年年渭水滨。空将未归意，说向欲行人。雁度池塘月，山连井邑春。临岐惜分手，日暮一霑巾。
小斋经暮雨，四面绝纤埃。眠客闻风觉，飞虫入烛来。夜凉书读遍，月正户全开。住远稀相见，留连宿始回。
平楚起寒色，长沙犹未还。世情何处淡，湘水向人闲。空翠隐高鸟，夕阳归远山。孤云万馀里，惆怅洞庭间。
洞庭初叶下，旅客不胜愁。明月天涯夜，青山江上秋。一官成白首，万里寄沧洲。只被浮名系，宁无愧海鸥。
孤吟疏雨绝，荒馆乱峰前。晓鹭栖危石，秋萍满败船。溜从华顶落，树与赤城连。已有求闲意，相期在暮年。
林疏多暮蝉，师去宿山烟。古壁灯熏画，秋琴雨润弦。竹间窥远鹤，岩上取寒泉。西岳沙房在，归期更几年。
巡礼知难尽，幽人见亦稀。几年潭上过，何待雪中归。远瀑穿经室，寒螀发定衣。无因寻道者，独坐对松扉。
貂裘离阙下，初佐汉元勋。河偃流澌叠，沙晴远树分。牛羊下暮霭，鼓角调寒云。中夕萧关宿，边声不可闻。
逍遥方罢郡，高兴接东瓯。几处行杉迳，何时宿石楼。湘声穿古窦，华影在空舟。惆怅云门路，无因得从游。
西风吹远蝉，驿路在云边。独梦诸山外，高谈大斾前。夜灯分楚塞，秋角满湘船。郡邑多岩窦，何方便学仙。
吟去望双旌，沧洲晚气清。遥分高岳色，乱出远蝉声。楚霁云连寺，湘寒浪浸城。孤猿不可听，一听白髭生。
关河度几重，边色上离容。灞水方为别，沙场又入冬。曙雕回大旆，夕雪没前峰。汉使多长策，须令远国从。
篇章动玉京，坠叶满前程。旧国与僧别，秋江罢钓行。马过隋代寺，樯出楚山城。应近嵩阳宿，潜闻瀑布声。
论文意有违，寒雨洒行衣。南渡久谁语，后吟今独归。河帆因树落，沙鸟背潮飞。若值云门侣，多因宿翠微。
潇湘路杳然，清兴起秋前。去寺多随磬，看山半在船。绿云天外鹤，红树雨中蝉。莫使游华顶，逍遥更过年。
挂席曙锺初，家山半在吴。𫇛声过远寺，江色润秋芜。陂鹤巢城木，边鸿宿岸芦。知君当永夜，独钓五湖隅。
南京路悄然，欹石漱流泉。远寺寒云外，扬帆暑雨前。雁行回晓岫，蜃色上湖田。更想清吟处，多同隐者眠。
又归衡岳寺，旧院树冥冥。坐石逢寒衲，寻龛补坏经。峤云笼曙磬，潭草落秋萍。谁伴高窗宿，禅衣挂桂馨。
竹锡与袈裟，灵山笑暗霞。泉痕生净藓，烧力落寒花。高户闲听雪，空窗静𢭏茶。终期宿华顶，须会说三巴。
忆过僧禅处，遥山抱竹门。古房关藓色，秋径扫潮痕。石净闻泉落，沙寒见鹤翻。终当从此望，更与道人言。
古殿焚香外，清羸坐石棱。茶烟开瓦雪，鹤迹上潭冰。孤磬侵云动，灵山隔水登。白云归意远，旧寺在庐陵。
一化西风外，禅流稍稍分。买碑行暮雨，斲石葬寒云。静户关松色，荒斋聚鸟群。朗吟声不倦，高传有遗文。
后房寒竹连，白昼坐冥然。片衲何山至，空堂几夜禅。叶侵经上字，冰结砚中泉。雪夕谁同话，悬灯古像前。
云泉心不爽，垂日坐柴关。砚取檐前雨，图开异国山。原僧招过宿，沙鸟伴长闲。地与中峰近，残阳独不还。
南海何年过，中林一磬微。病逢秋雨发，心逐暮潮归。久卧前山寺，犹逢故国衣。近来慵步履，石藓满柴扉。
寒蛩鸣不定，郭外水云幽。南浦雁来日，北窗人卧秋。病身多在远，生计少于愁。薄暮西风急，清砧响未休。
故苑多愁夕，西风木叶黄。寒江浸雾月，晓角满城霜。弟侄来书少，关河去路长。几时停桂檝，故国隔潇湘。
云水生寒色，高亭发远心。雁来疏角韵，槐落减秋阴。隔石尝茶坐，当山抱瑟吟。谁知潇洒意，不似有朝簪。
暮过潭上寺，独宿白云间。钟磬遥连树，星河半隔山。石中泉暗落，松外户初关。却忆终南里，前秋此夕还。
当门三四峰，高兴几人同。寻鹤新泉外，留僧古木中。蝉鸣槐叶雨，鱼散芰荷风。多喜陪幽赏，清吟绕石丛。
湖近草侵庭，秋来道兴生。寒潮添井味，远漏带松声。放卷听泉坐，寻僧踏雪行。何年各无事，高论宿青城。
山空水绕篱，几日此栖迟。采菊频秋醉，留僧拟夜棋。桂阴生野菌，石缝结寒澌。更喜连幽洞，唯君与我知。
山寒叶满衣，孤鹤偶清羸。已在云房老，休为内殿期。岚昏声磬早，菓熟唤猿迟。未得终高论，明朝更别离。
野栏秋景晚，疏散两三枝。嫩碧浅轻态，幽香闲澹姿。露倾金盏小，风引道冠欹。独立悄无语，清愁人讵知。
人皆贪禄利，白首更营营。若见无为理，兼忘不朽名。幽禽窥饭下，好药入篱生。梦觉幽泉滴，应疑禁漏声。
大隐严城内，闲门向水开。扇风知暑退，树影觉秋来。望远云生海，行稀砌长苔。废兴今古事，何必叹池灰。
闲论忧王室，愁眉仗酒开。方嗟三覆役，又喜四愁来。晨起萤穿竹，晡餐鸟下苔。同期阳月至，灵室祝葭灰。
象魏抽簪早，匡庐筑室牢。宦情归去薄，天爵隐来高。箧有新征诏，囊馀旧缊袍。何如舍麋鹿，明主仰风骚。
去住迹虽异，爱憎情不同。因君向帝里，使我厌山中。故友多朝客，新文尽国风。艺精心更苦，何患不成功。
孤帆几日程，投刺水边城。倚櫂逢春老，登筵见月生。饮酣杯有浪，棋散漏无声。太守怜才者，从容礼不轻。
神物不复见，小池空在兹。因嫌冲斗夜，未是偃戈时。岸古鱼藏穴，蒲凋翠立危。吾皇别有剑，何必铸金为。
九衢车马尘，不染了空人。𫏐舍中峰雪，应看内殿春。斋心无外事，定力见前身。圣主方崇教，深宜谒紫宸。
尝闻一粒功，足以反衰容。方寸如不达，此生安可逢。寄书时态尽，忆语道情浓。争得携巾履，同归鸟外峰。
木钻钻盘石，辛勤四十年。一朝才见物，五色互呈妍。七魄憎阳盛，三彭恶命延。被他迷失却，叹息只澘然。
阴阳曾作炭，造化亦分功。减自青囊里，收安玉合中。凡材难度世，神物自归空。惆怅流年速，看成白首翁。
窗户潮头雪，云霞镜里天。岛桐秋送雨，江艇暮摇烟。藕折莲芽脆，茶挑茗眼鲜。还将欧冶剑，更淬若耶泉。
石脉绽寒光，松根喷晓霜。注瓶云母滑，漱齿茯苓香。野客偷煎茗，山僧惜净床。三禅不要问，孤月在中央。
秋河溢长空，天洒万丈布。深雷隐云壑，孤电挂岩树。沧溟晓喷寒，碧落晴荡素。非趋下流急，势使不得住。
乡路绕蒹葭，萦纡出海涯。人衣披蜃气，马迹印盐花。草没题诗石，潮摧坐钓槎。还归旧窗里，凝思向馀霞。
牙簪不可忘，来处隔炎荒。截得半环月，磨成四寸霜。晓辞梳齿腻，秋入发根凉。好是纱巾下，纤纤锥出囊。
田家无五行，水旱卜蛙声。牛犊乘春放，儿童候暖耕。池塘烟未起，桑柘雨初晴。岁晚香醪熟，村村自送迎。
久在青田唳，天高忽暂闻。翩翻萦碧落，嘹唳入重云。出谷莺何待，鸣岐凤欲群。九皋宁足道，此去透𬘡缊。
时人嫌古画，倚壁不曾收。雨滴胶山断，风吹绢海秋。残云飞屋里，片水落床头。尚胜凡花鸟，君能补缀休。
霜锸破桐阴，青丝试浅深。月轮开地脉，镜面写天心。碧甃花千片，香泉乳百寻。欲知争汲引，听取辘轳音。
衫袖拂青冥，推鞍上翠屏。尘埃辞马尾，城阙入窗棂。云领浮名去，钟撞大梦醒。茫茫山下事，满眼送流萍。
一忝乡书荐，长安未得回。年光逐渭水，春色上秦台。燕掠平芜去，人冲细雨来。东风生故里，又过几花开。
野寺孤峰上，危楼耸翠微。卷帘沧海近，洗钵白云飞。竹影临经案，松花点衲衣。日斜登望处，湖畔一僧归。
地势连沧海，山名号紫微。景闲僧坐久，路僻客来稀。峡影云相照，河流石自围。尘喧都不到，安得此忘归。
步步远晨昏，凄心出里门。见乌唯有泪，看雁更伤魂。宿酒宁辞醉，回书讳苦言。野人应怪笑，不解爱田园。
度岭春风暖，花多不识名。瘴烟迷月色，巴路傍溪声。畏药将银试，防蛟避水行。知君怜酒兴，莫杀醉猩猩。
果窥丹灶鹤，莫羡白头翁。日月仙壶外，筋骸药臼中。云归无定所，鸟迹不留空。何必劳方寸，岖岐问远公。
不向花前醉，花应解笑人。只忧连夜雨，又过一年春。日日无穷事，区区有限身。若非杯酒里，何以寄天真。
远戎兵压境，迁客泪横襟。烽候惊春塞，缧囚困越吟。自怜牛马走，未识犬羊心。一月无消息，西看日又沈。
天台十二旬，一片雨中春。林果黄梅尽，山苗半夏新。阳乌晴展翅，阴魄夜飞轮。坐冀无云物，分明见北辰。
西京高院长，直气似吾徒。走马论边备，飞声感庙谟。官移人未察，身没事多符。寂寞他年后，名编野史无。
孤客秋风里，驱车入陕西。关河午时路，村落一声鸡。树势标秦远，天形到岳低。谁知我名姓，来往自栖栖。
郡郭遶江𣸣，人家近白云。晚涛临槛看，夜𫇛隔城闻。浦转山初尽，虹斜雨未分。有谁知我意，心绪逐鸥群。
一望蒲城路，关河气象雄。楼台山色里，杨柳水声中。思起怀吴客，行斜向碛鸿。我来寻古迹，唯见舜祠风。
江山万万重，归去指何峰。未入连云寺，先斋越浪钟。岛香回栈柏，秋荫出庵松。若救吴人病，须降震泽龙。
长安车马地，此院闭松声。新罢九天讲，旧曾诸岳行。能诗因作偈，好客岂关名。约我中秋夜，同来看月明。
太白山中寺，师居最上方。猎人偷佛火，栎鼠戏禅床。定久衣尘积，行稀径草长。有谁来问法，林杪过残阳。
故交他郡见，下马失愁容。执手向残日，分襟在晚钟。乡心随皖水，客路过庐峰。众惜君材器，何为滞所从。
路向姚岩寺，多行洞壑间。鹤声连坞静，溪色带村闲。疏叶秋前渚，斜阳雨外山。怜君不得见，诗思最相关。
万壑褒中路，何层不架虚。湿云和栈起，燋枿带畬馀。岩狖牵垂果，湍禽接迸鱼。每逢维艇处，坞里有人居。
爱君书院静，莎覆藓堦浓。连穗古藤暗，领雏幽鸟重。樽前迎远客，林杪见晴峰。谁谓朱门内，云山满座逢。
浙江江上郡，杨柳到时春。堑起背城雁，帆分向海人。峤云侵寺吐，汀月隔楼新。静理更何事，还应咏白𬞟。
少年离本国，今去已成翁。客梦孤舟里，乡山积水东。鳌沈崩巨岸，龙鬬出遥空。学得中华语，将归谁与同。
古木乱重重，何人识去踪。斜阳收万壑，圆月上三峰。云里泉萦石，窗间鸟下松。唯应采药客，时与此相逢。
去年登第客，今日及春归。莺影离秦马，莲香入楚衣。里闾争庆贺，亲戚共光辉。唯我门前浦，苔应满钓矶。
见君先得意，希我命还通。不道才堪并，多缘蹇共同。鹤鸣荒苑内，鱼跃夜潮中。若问家山路，知连震泽东。
黔南从事客，禄利先来饶。官受外台屈，家移一舸遥。夜猿声不断，寒木叶微凋。远别因多感，新郎倍寂寥。
先生九华隐，鸟道隔尘埃。石室和云住，山田引烧开。久闲仙客降，高卧诏书来。一入深林去，人间更不回。
逐暖来南国，迎寒背朔云。下时波势出，起处阵形分。声急奔前侣，行低续后群。何人寄书札，绝域可知闻。
鸦散陵树晓，筵开穗帐空。婵娟宠休妒，歌舞怨来同。往事与尘化，新愁生曲终。回轩叶正落，寂寞听秋风。
贫居常寂寞，况复是秋天。黄叶如霜后，清风似水边。中宵疑有雁，当夕暂无蝉。就枕终难寐，残灯灭又然。
晴登洛桥望，寒色古槐稀。流水东不息，翠华西未归。云收中岳近，钟出后宫微。回首禁门路，群鸦度落晖。
月临峰顶坛，气爽觉天宽。身去银河近，衣霑玉露寒。云中日已赤，山外夜初残。即此是仙境，惟愁再上难。
远客滞都邑，老惊时节催。海边身梦觉，枕上鼓声来。起见银河没，坐知阊阖开。何为此生内，终夜泣尘埃。
失意经寒食，情偏感别离。来逢人已去，坐见柳空垂。细雨飞黄鸟，新蒲长绿池。自倾相送酒，终不展愁眉。
夜僧同静语，秋寺近严城。世路虽多梗，玄心各自明。寒池清月彩，危阁听林声。傥许双摩顶，随缘万劫生。
孤亭临峭岸，别有远泉来。山与中条合，河逢一曲回。夜声多雁过，晚色乱云开。却自求僮仆，淹留莫谩催。
寻君石门隐，山近渐无青。鹿迹入柴户，树身穿草亭。云低收药径，苔惹取泉瓶。此地客难到，夜琴谁共听。
空门临大道，师坐此中禅。过客自生敬，焚香惟默然。书灯明象外，古木覆檐前。不得如驯鸽，人间万虑牵。
扁舟江濑尽，归路海山青。巨浸分圆象，危樯入众星。雨遥明电影，蜃晓识楼形。不是长游客，那知造化灵。
饯行诗意厚，惜别独筵重。解缆城边柳，还舟海上峰。饮猿当濑见，浴鸟带槎逢。吏隐应难逐，为霖是蛰龙。
此名谁不得，人贺至公难。素业承家了，离筵去国欢。暮天行雁断，晓渡落潮寒。旧隐茅峰下，松根石上盘。
至公平得意，自喜不因媒。榜入金门去，名从玉案来。欢情听鸟语，笑眼对花开。若拟华筵贺，当期醉百杯。
昔闻惊节换，常抱异乡愁。今听当命遂，方欢上国游。吟才依树午，风已报庭秋。并觉声声好，怀恩忽泪流。
吾友昔同道，唯予今独行。青云期未遂，白发镊还生。旧隐连江色，新春闻鸟声。休明独不遇，何计可归耕。
有情天地内，多感是诗人。见月长怜夜，看花又惜春。愁为终日客，闲过少年身。寂寞正相对，笙歌满四邻。
弱冠下茅岭，中年道不行。旧交因贵绝，新月对愁生。旅思风飘叶，归心雁过城。惟君知我苦，何异爨桐鸣。
往岁客龟城，同时听鹿鸣。君兼莲幕贵，我得桂枝荣。栈阁危初尽，褒川路忽平。心期一壶酒，静话别离情。
我家堂屋前，仰视大茅巅。潭静鸟声异，地寒松色鲜。人眠瓮牖月，鹿饮竹门泉。多愧邻高隐，无成又一年。
棕床已自檠，野宿更何营。大海谁同过，空山虎共行。身心相外尽，鬓发定中生。紫阁人来礼，无名便是名。
五马弋阳行，分忧出禁城。粉闱移席近，茜斾越疆行。德茂荣方渐，仁深瑞必呈。疲甿复何幸，前政已残声。
风沙万里行，边色看双旌。去展中华礼，将安外国情。朝衣惊异俗，牙帐见新正。料得归来路，春深草未生。
鸟道见狼烟，元戎正急贤。图书借朋友，吟咏入戈鋋。山色城池近，江声鼓角连。不应夸战胜，知在檄蛮篇。
樽前别楚客，云水思萦回。秦野春将尽，商山花不开。鸥惊帆乍起，虹见雨初来。自有归期在，蝉声处处催。
到家方坐夏，柳巷对兄禅。雨断芜城路，虹分建邺天。赴斋随野鹤，迎水上渔船。终拟归何处，三湘思渺然。
拂水复含烟，行分古岸边。春风正摇落，客思共悠然。絮急频萦水，根灵复系船。微阴覆离岸，祗此醉昏眠。
睿略皇威远，英风帝业开。竹林方受位，薤露忽兴哀。静塞妖星落，和戎贵主回。龙髯不可附，空见望仙台。
苍生期渐泰，皇道欲中兴。国用销灵像，农功复冗僧。冕旒辞北阙，歌舞怨西陵。惟有金茎石，长宵对玉绳。
万古如昨日，一年加一晨。暗生无限事，潜老几多人。归路旧侣尽，故乡回雁新。那堪独惆怅，犹是白衣身。
忽识海棠花，令人只叹嗟。艳繁惟共笑，香近试堪夸。驻骑忘山险，持杯任日斜。何川是多处，应遶羽人家。
才过重阳后，人心已为残。近霜须苦惜，带蝶更宜看。色减频经雨，香销恐渐寒。今朝陶令宅，不醉却应难。
晓出郡城东，分围浅草中。红旗开向日，白马骤迎风。背手抽金镞，翻身控角弓。万人齐指处，一雁落寒空。
栖栖南越鸟，色丽思沉淫。暮隔碧云海，春依红树林。雕笼悲敛翅，画阁岂关心。无事能言语，人闻怨恨深。
万里去心违，奇毛觉自非。美人怜解语，凡鸟畏多机。未胜无丹嘴，何劳事绿衣。雕笼终不恋，会向故山归。
故人沧海曲，聊复话平生。喜是狂奴态，羞为老婢声。宦途终日薄，身事长年轻。犹赖书千卷，长随一櫂行。
孤舟越客吟，万里旷离襟。夜月江流阔，春云岭路深。珠繁杨氏果，翠耀孔家禽。无复天南梦，相思空树林。
秋风江上草，先是客心摧。万里故人去，一行新雁来。山高云绪断，浦迥日波颓。莫怪南康远，相思不可裁。
东望故山高，秋归值小舠。怀中陆绩橘，江上伍员涛。好去宁鸡口，加餐及蟹螯。知君思无倦，为我续离骚。
舣舟阳羡馆，飞步缭疏楹。山暝水云碧，月凉烟树清。长桥深漾影，远橹下摇声。况是无三害，弦歌初政成。
江岭昔飘蓬，人间值俊雄。关西今孔子，城北旧徐公。清夜游何处，良辰此不同。伤心几年事，一半在湖中。
碧溪行几折，凝櫂宿汀沙。角断孤城掩，楼深片月斜。夜桥昏水气，秋竹静霜华。更想曾题壁，凋零可叹嗟。
万里客南迁，孤城涨海边。瘴云秋不断，阴火夜长然。月上行虚市，风回望舶船。知君还自洁，更为酌贪泉。
远远长沙去，怜君利一官。风帆彭蠡疾，云水洞庭宽。木客提蔬束，江乌接饭丸。莫言卑湿地，未必乏新欢。
衰年生侄少，唯尔最关心。偶作魏舒别，聊为殷浩吟。白波舟不定，黄叶路难寻。自此尊中物，谁当更共斟。
一命前途远，双曹小邑闲。夜潮人到郭，春雾鸟啼山。浅濑横沙堰，高岩峻石斑。不堪曾倚櫂，犹复梦升攀。
不远夔州路，层波滟滪连。下来千里峡，入去一条天。树色秋帆上，滩声夜枕前。何堪正危侧，百丈半山颠。
涪江江上客，岁晚却还乡。暮过高唐雨，秋经巫峡霜。急滩船失次，叠嶂树无行。好为题新什，知君思不常。
小门开板阁，终日是逢迎。语笑人同坐，修持意别行。水花秋始发，风竹夏长清。一恨凄惶久，怜师记姓名。
桂林真重德，莲幕藉殊才。直气自消瘴，远心无暂灰。剑棱丛石险，箭激乱流回。莫说雁不到，长江鱼尽来。
溪亭拂一琴，促轸坐披衿。夜月水南寺，秋风城外砧。早霜红叶静，新雨碧潭深。唯是壶中物，忧来且自斟。
出门无一事，忽忽到天涯。客地多逢酒，僧房却厌花。棋因王粲覆，鼓是祢衡挝。自喜疏成品，生前不怨嗟。
故人卢氏子，十载旷佳期。少见双鱼信，多闻八米诗。侏儒他甚饱，款段尔应羸。忽谓今刘二，相逢不熟槌。
鄂渚逢游客，瞿塘上去船。峡深明月夜，江静碧云天。旧俗巴渝舞，新声蜀国弦。不堪挥惨恨，一涕自潸然。
鄂渚逢游客，瞿塘上去船。江连万里海，峡入一条天。鸟影沉沙日，猿声隔树烟。新诗逢北使，为草几巴笺。
征马汉江头，逢君上蔡游。野桥经亥市，山路过申州。僻地人行涩，荒林虎迹稠。殷勤话新守，生物赖诸侯。
㭊㭊上荒原，霜林赤叶翻。孤帆天外出，远戍日中昏。摘橘防深刺，攀萝畏断根。何堪衰草色，一酌送王孙。
可爱汉文年，鸿恩荡海壖。木鸡方备德，金马正求贤。大战希游刃，长途在著鞭。𥩟看晁董策，便向史中传。
南国披僧籍，高标一道林。律仪精氎布，真行正吞针。掇火身潜起，焚香口旋吟。非论坐中社，余亦旧知音。
悟色身无染，观空事不生。道心长日笑，觉路几年行。片月山林静，孤云海櫂轻。愿为尘外契，一就智珠明。
送出南溪日，离情不忍看。渐遥犹顾首，帆去意难判。最恨临行夜，相期几百般。但能存岁节，终久得同欢。
老僧何处寺，秋梦绕江滨。独树月中鹤，孤舟云外人。荣华长指幻，衰病久观身。应笑无成者，沧洲垂一轮。
白日长多事，清溪偶独寻。云归秋水阔，月出夜山深。坐想天涯去，行悲泽畔吟。东郊故人在，应笑未抽簪。
麈尾与筇枝，几年离石坛。梵馀林雪厚，棋罢岳钟残。开卷喜先悟，漱瓶知早寒。衡阳寺前雁，今日到长安。
河塞日骎骎，恩雠报尽深。伍员忠是节，陆绩孝为心。坐激书生愤，行歌壮士吟。惭非燕地客，不得受黄金。
万里南迁客，辛勤岭路遥。溪行防水弩，野店避山魈。瘴海须求药，贪泉莫举瓢。但能坚志义，白日甚昭昭。
漠漠穷尘地，萧萧古树林。脸浓花自发，眉恨柳长深。夜月人何待，春风鸟为吟。不知谁共穴，徒愿结同心。
精华在笔端，咫尺匠心难。日月中堂见，江湖满座看。夜凝岚气湿，秋浸壁光寒。料得昔人意，平生诗思残。
右丞今已殁，遗画世间稀。咫尺江湖尽，寻常鸥鸟飞。山光全在掌，云气欲生衣。以此常为玩，平生沧海机。
万里南方去，扁舟泛自身。长年无爱物，深话少情人。醉卧襟长散，闲书字不真。衡阳路犹远，独与雁为宾。
失运庐陵厄，乘时武后尊。五丁扶造化，一柱正乾坤。上保储皇位，深然国老勋。圣朝虽百代，长合问王孙。
佛地葬罗衣，孤魂此是归。舞为蝴蝶梦，歌谢伯劳飞。翠发朝云在，青蛾夜月微。伤心一花落，无复怨春辉。
一迳逗霜林，朱栏遶碧岑。地盘云梦角，山镇洞庭心。树白看烟起，沙红见日沉。还因此悲屈，惆怅又行吟。
星霜几朝寺，香火静居人。黄叶不经意，青山无事身。抛生台上日，结座履中尘。自说一时课，别来诗更新。
古庙无人入，苍皮涩老桐。蚁行蝉壳上，蛇窜雀巢中。浅水孤舟泊，轻尘一座蒙。晚来云雨去，荒草是残风。
一见秋山色，方怜画手稀。波涛连壁动，云物下檐飞。岭树冬犹发，江帆暮不归。端然是渔叟，相向日依依。
摇摇歌扇举，悄悄舞衣轻。引笛秋临塞，吹沙夜遶城。向峰回雁影，出峡送猿声。何似琴中奏，依依别带情。
高馆动离瑟，亲宾聊叹稀。笑歌情不尽，欢待礼无违。清露府莲结，碧云皋鹤飞。还家与□惠，雨露岂殊归。
华轩敞碧流，官妓拥诸侯。粉项高丛鬓，檀妆慢裹头。亚身摧蜡烛，斜眼送香球。何处偏堪恨，千回下客筹。
呜咽上攀龙，升平不易逢。武皇虚好道，文帝未登封。寿域无千载，泉门是九重。桥山非远地，云去莫疑峰。
风吹鲁国人，飘荡蜀江滨。湿地饶蛙黾，衰年足鬼神。时清归去路，日复病来身。千万长堤柳，从他烂熳春。
重槛构云端，江城四郁盘。河流出郭静，山色对楼寒。浪草侵天白，霜林映日丹。悠然此江思，树杪几樯竿。
晓霁凭虚槛，云山四望通。地盘江岸绝，天映海门空。树色连秋霭，潮声入夜风。年年此光景，催尽白头翁。
引手强𥮾巾，徐徐起病身。远心群野鹤，闲话对村人。发匣琴徽静，开瓶酒味真。纵闻兵赋急，原宪本家贫。
广武原西北，华夷此浩然。地盘山入海，河遶国连天。远树千门邑，高樯万里船。乡心日云暮，犹在楚城边。
白马顿红缨，梢球紫袖轻。晓冰蹄下裂，寒瓦杖头鸣。叉手胶黏去，分鬃线道絣。自言无战伐，髀肉已曾生。
小槛俯澄鲜，龙宫浸浩然。孤光悬夜月，一片割秋天。浅派胤沙草，馀波漂岸船。聊当因畎浍，披拂坐潺湲。
僻巷难通马，深园不藉篱。青萝缠柏叶，红粉坠莲枝。雨燕衔泥近，风鱼咂网迟。缘君寻小阮，好是更题诗。
可惜东林寺，空门失所依。翻经谢灵运，画壁陆探微。隙地泉声在，荒途马迹稀。殷勤话僧辈，未敢保儒衣。
羸骖驱野岸，山远路盘盘。清露月华晓，碧江星影寒。离群徒长泣，去国自加餐。霄汉宁无旧，相哀自语端。
相逢青眼日，相叹白头时。累话三朝事，重看一局棋。欢娱非老大，成长是婴儿。且尽尊中物，无烦更后期。
析析檐前竹，秋声拂簟凉。病加阴已久，愁觉夜初长。坐拾车前子，行看肘后方。无端忧食忌，开镜倍萎黄。
远郭日曛曛，停桡一访君。小桥通野水，高树入江云。酒兴曾无敌，诗情旧逸群。怪来音信少，五十我无闻。
故人营此地，台馆尚依依。黑夜山魈语，黄昏海燕归。旧阴杨叶在，残雨槿花稀。无复南亭赏，高檐红烛辉。
万里穷秋客，萧条对落晖。烟霞山鸟散，风雨庙神归。地远蛩声切，天长雁影稀。那堪正砧杵，幽思想寒衣。
日下苑西宫，花飘香径红。玉钗斜白燕，罗带弄青虫。皓齿初含雪，柔枝欲断风。可怜倾国艳，谁信女为戎。
万里关山冢，明妃旧死心。恨为秋色晚，愁结暮云阴。夜切胡风起，天高汉月临。已知无玉貌，何事送黄金。
利剑太坚操，何妨拔一毛。冤深陆机雾，愤积伍员涛。直道非无验，明时不录劳。谁当青史上，卒为显词褒。
古岸扁舟晚，荒园一径微。鸟啼新果熟，花落故人稀。宿润侵苔甃，斜阳照竹扉。相逢尽乡老，无复话时机。
春色满城池，杯盘著处移。镫金斜雁子，鞍帕嫩鹅儿。买笑歌桃李，寻歌折柳枝。可怜明月夜，长是管弦随。
十亩长堤宅，萧疏半老槐。醉眠风卷簟，棋罢月移堦。斫树遗桑斧，浇花湿笋鞋。还将齐物论，终岁自安排。
殁世议方存，升平道几论。诗情光日月，笔力动乾坤。乱首光雄筭，朝纲在典坟。明时封禅绩，山下见丘门。
日落江村远，烟霞度几重。问人孤驿路，驱马乱山峰。夜入霜林火，寒生水寺钟。凄凉哭途意，行处又饥凶。
西江江上月，远远照征衣。夜色草中网，秋声林外机。渚田牛路熟，石岸客船稀。无复是乡井，鹧鸪聊自飞。
秋滩一望平，远远见山城。落日啼乌桕，空林露寄生。烧畬残火色，荡桨夜溪声。况是曾游处，桑田小变更。
隟地丛筠植，修廊列堵环。楼台疏占水，冈岸远成山。尽日草深映，无风舟自闲。聊当俟芳夕，一泛芰荷间。
古树千年色，苍崖百尺阴。发寒泉气静，神骇玉光沉。上穴青冥小，中连碧海深。何当烟月下，一听夜龙吟。
东溪泉一眼，归卧惬高疏。决水金沙静，梯云石壁虚。细吟搔短发，深话笑长裾。莫道遗名品，尝闻入洛初。
伏牛真怪事，馀胜几人谙。日彩沉青壁，烟容静碧潭。泛心何虑冷，漱齿讵忘甘。幸挈壶中物，期君正兴酣。
行行石头岸，身事两相违。旧国日边远，故人江上稀。水声寒不尽，山色暮相依。惆怅未成语，数行鸦又飞。
历历四弦分，重来上界闻。玉盘飞夜雹，金磬入秋云。陇雾笳凝水，砂风雁咽群。不堪天塞恨，青冢是昭君。
绰绰下云烟，微收皓腕鲜。夜风生碧柱，春水咽红弦。翠佩轻犹触，莺枝涩未迁。芳音何更妙，清月共婵娟。
一夜列三清，闻歌曲阜城。雪飞红烬影，珠贯碧云声。皓齿娇微发，青蛾怨自生。不知新弟子，谁解啭喉轻。
董双成一妙，历历韵风篁。清露鹤声远，碧云仙吹长。气侵银项湿，膏胤漆瓢香。曲罢不知处，巫山空夕阳。
小小月轮中，斜抽半袖红。玉瓶秋滴水，珠箔夜悬风。征调侵弦乙，商声过指拢。只愁才曲罢，云雨去巴东。
一管妙清商，纤红玉指长。雪藤新换束，霞锦旋抽囊。并揭声犹远，深含曲未央。坐中知密顾，微笑是周郎。
紫清人一管，吹在月堂中。雁起雪云夕，龙吟烟水空。虏尘深汉地，羌思切边风。试弄阳春曲，西园桃已红。
荆台呈妙舞，云雨半罗衣。袅袅腰疑折，褰褰袖欲飞。雾轻红踯躅，风艳紫蔷薇。强许传新态，人间弟子稀。
星汉夜牢牢，深帘调更高。乱流公莫度，沉骨妪空嗥。向月轻轮甲，迎风重纫绦。不堪闻别引，沧海恨波涛。
清籁远愔愔，秦楼夜思深。碧空人已去，沧海凤难寻。杳妙和云绝，依微向水沉。还将九成意，高阁𥩟芳音。
百里清溪口，扁舟此去过。晚潮风势急，寒叶雨声多。戍出山头鼓，樵通竹里歌。不堪无酒夜，回首梦烟波。
都城三百里，雄险此回环。地势遥尊岳，河流侧让关。秦皇曾虎视，汉祖昔龙颜。何处枭凶辈，干戈自不闲。
北陆冰初结，南宫漏更长。何劳却睡草，不验返魂香。月隐仙娥艳，风残梦蝶扬。徒悲旧行迹，一夜玉堦霜。
一派吴兴水，西来此驿分。路遥经几日，身去是孤云。雨气朝忙蚁，雷声夜聚蚊。何堪秋草色，到处重离群。
废宫深苑路，炀帝此东行。往事馀山色，流年是水声。古墙丹雘尽，深栋黑煤生。惆怅从今客，经过未了情。
几年沧海别，万里白头吟。夜月江流阔，春云岭路深。珠繁杨氏果，翠耀孔家禽。无复天南梦，相思空树林。
垂老归休意，栖栖陋巷中。暗灯棋子落，残语酒瓶空。滴羃侵檐露，虚疏入槛风。何妨一蝉嘒，自抱木兰丛。
汉代非良计，西戎世世尘。无何求善马，不筭苦生民。外国雠虚结，中华愤莫伸。却教为后耻，昭帝远和亲。
留名鲁连去，于世绝遗音。尽爱聊城下，宁知沧海深。偶然飞一箭，无事在千金。回望凌烟阁，何人是此心。
清晓洞房开，佳人喜燕来。乍疑钗上动，轻似掌中回。暗语临窗户，深窥傍镜台。新妆正含思，莫拂画梁埃。
千回掌上横，珍重远方情。客问何人与，闽僧寄一茎。画空疑未决，卓地计初成。幸以文堪采，扶持力不轻。
深窥思不穷，揭趾浅沙中。一点山光净，孤飞潭影空。暗栖松叶露，双下蓼花风。好是沧波侣，垂丝趣亦同。
万里配长征，连年惯野营。入群来拣马，抛伴去擒生。箭插雕翎阔，弓盘鹊角轻。问看行近远，西去受降城。
一别云阳宅，深愁度岁华。翠浓春槛柳，红满夜庭花。鸟影垂纤竹，鱼行践浅沙。聊当因寤寐，归思浩无涯。
夜香闻偈后，岑寂掩双扉。照竹灯和雪，穿云月到衣。草堂疏磬断，江寺故人稀。唯忆江南雨，春风独鸟归。
贾生年尚少，华发近相侵。不是流光促，因缘别恨深。怜君成苦调，感我独长吟。岂料清秋日，星星共映簪。
何处凿禅壁，西南江上峰。残阳过远水，落叶满疏钟。世事静中去，道心尘外逢。欲知情不动，床下虎留踪。
久病倦衾枕，独行来访君。因逢归马客，共对出溪云。新月坐中见，暮蝉愁处闻。相欢贵无事，莫想路歧分。
山色远含空，苍茫泽国东。海明先见日，江白迥闻风。鸟道高原去，人烟小径通。那知旧遗逸，不在五湖中。
斜日半飞合，高帘轻翳空。清香芙蓉水，碧冷琅玕风。绝岸派沿洑，修廊趾崇隆。唯当饵仙术，坐作朱颜翁。
落日下林坂，抚襟睇前踪。轻澌流回浦，残雪明高峰。仰视天宇旷，俯登云树重。聊当问真界，昨夜西峦钟。
高阁去烦燠，客心遂安舒。清流中浴鸟，白石下游鱼。秋树色凋翠，夜桥声袅虚。南轩更何待，坐见玉蟾蜍。
山势抱烟光，重门突兀傍。连檐金像阁，半壁石龛廊。碧树藂高顶，清池占下方。徒悲宦游意，尽日老僧房。
故人何处殁，谪宦极南天。远地身狼狈，穷途事果然。白须才过海，丹旐却归船。肠断相逢路，新来客又迁。
忽忽南飞返，危丝共怨凄。暗霜移树宿，残夜遶枝啼。咽绝声重叙，愔淫思乍迷。不妨还报喜，悮使玉颜低。
一宿金山寺，超然离世群。僧归夜船月，龙出晓堂云。树色中流见，钟声两岸闻。翻思在朝市，终日醉醺醺。
千重构横险，高步出尘埃。日月光先见，江山势尽来。冷云归水石，清露滴楼台。况是东溟上，平生意一开。
楼台耸碧岑，一径入湖心。不雨山长润，无云水自阴。断桥荒藓涩，空院落花深。犹忆西窗月，钟声在北林。
四回山一面，台殿已嵯峨。中路见山远，上方行石多。天晴花气漫，地煖鸟音和。徒漱葛仙井，此生其奈何。
超然彼岸人，一径谢微尘。见相即非相，观身岂是身。空门性未灭，旧里化犹新。谩指堂中影，谁言影似真。
遥遥东郭寺，数里占原田。远岫碧光合，长淮清派连。院藏归鸟树，钟到落帆船。唯羡空门叟，栖心尽百年。
月色荒城外，江声野寺中。贫知交道薄，老信释门空。露叶凋堦藓，风枝戛井桐。不妨无酒夜，闲话值生公。
碧海西陵岸，吴王此盛时。山行今佛寺，水见旧宫池。亡国人遗恨，空门事少悲。聊当值僧语，尽日把松枝。
楼台山半腹，又此一经行。树隔夫差苑，溪连句践城。上坡松径涩，深坐石池清。况是西峰顶，凄凉故国情。
四面山形断，楼台此迥临。两峰高崪屼，一水下淫渗。凿石西龛小，穿松北坞深。会当来结社，长日为僧吟。
浮图经近郭，长日羡僧闲。竹径深开院，松门远对山。重廊标板榜，高殿锁金环。更问寻雷室，西行咫尺间。
碧峰南一寺，最胜是仙源。峻坂依岩壁，清泉泄洞门。金函崇宝藏，玉树閟灵根。寄谢香花叟，高踪不可援。
松迳上登攀，深行烟霭间。合流厨下水，对耸殿前山。润壁鸟音迥，泉源僧步闲。更怜飞一锡，天外与云还。
几代儒家业，何年佛寺碑。地平边海处，江出上山时。故国人长往，空门事可知。凄凉问禅客，身外即无为。
真僧上方界，山路正岩岩。地僻泉长冷，亭香草不凡。火田生白菌，烟岫老青杉。尽日唯山水，当知律行严。
一室𬬻峰下，荒榛手自开。粉牌新薤叶，竹援小葱台。树黑云归去，山明日上来。便知心是佛，坚坐对寒灰。
旧宅人何在，空门客自过。泉声到池尽，山色上楼多。小洞生斜竹，重堦夹细莎。殷勤望城市，云水暮钟和。
轻櫂驻回流，门登西虎丘。雾青山月晓，云白海天秋。倚殿松株涩，欹庭石片幽。青蛾几时墓，空色尚悠悠。
何人知寺路，松竹暗春山。潭黑龙应在，巢空鹤未还。经年来客倦，半日与僧闲。更共尝新茗，闻钟笑语间。
云树拥崔嵬，深行异俗埃。寺门山外入，石壁地中开。仰砌池光动，登楼海气来。伤心万古意，金玉葬寒灰。
嚣尘楚城外，一寺枕通波。松色入门远，冈形连院多。花时长到处，别路半经过。惆怅旧禅客，空房深薜萝。
千年戴颙宅，佛庙此崇修。古井人名在，清泉鹿迹幽。竹光寒闭院，山影夜藏楼。未得高僧旨，烟霞空暂游。
二十逐嫖姚，分兵远戍辽。雪迷经塞夜，冰壮渡河朝。促放雕难下，生骑马未调。小儒何足问，看取剑横腰。
积水自成阴，昏昏月映林。五更离浦櫂，一夜隔淮砧。漂母乡非远，王孙道岂沉。不当无健妪，谁肯效前心。
何处𣃁云烟，新移此馆前。碧姿尘不染，清影露长鲜。耸地心才直，凌云操未全。可悲人自老，何日是千年。
东阳宾礼重，高馆望行期。埽簟因松叶，𥮾瓜使竹枝。卷帘闻鸟近，翻枕梦人迟。坐听津桥说，今营太守碑。
一闻河塞上，非是欲权兵。首尾诚须畏，膏肓慎勿轻。多门徒可入，尽室且思行。莫为无媒者，沧浪不濯缨。
年少好风情，垂鞭眦睚行。带金狮子小，裘锦麒麟狞。拣匠装银镫，堆钱买钿筝。李陵虽效死，时论亦轻生。
半岩开一室，香穟细氛氲。石上漱秋水，月中行夏云。律持僧讲疏，经诵梵书文。好是风廊下，遥遥挂褐裙。
边风卷地时，日暮帐初移。碛迥三通角，山寒一点旗。连收榻索马，引满射雕儿。莫道功勋细，将军昔戍师。
红粉青楼曙，垂杨仲月春。怀君重攀折，非妾妒腰身。舞带萦丝断，娇娥向叶嚬。横吹凡几曲，独自最愁人。
自古多征战，由来尚甲兵。长驱千里去，一举两番平。按剑从沙漠，歌谣满帝京。寄言天下将，须立武功名。
宝殿依山崄，临虚势若吞。画檐齐木末，香砌压云根。远景窗中岫，孤烟竹里村。凭高聊一望，乡思隔吴门。
近逢商洛口，知尔坐南塘。草阁平春水，柴门掩夕阳。随蜂收野蜜，寻麝采生香。更忆前年醉，松花满石床。
无辞一杯酒，昔日与君深。秋色换归鬓，曙光生别心。桂花山庙冷，枫树水楼阴。此路千馀里，应劳楚客吟。
古今斯岛绝，南北大江分。水阔吞沧海，亭高宿断云。返潮千涧落，啼鸟半空闻。皆是登临处，归航酒半醺。
高情推谢守，善政属绵州。未落紫泥诏，闲登白雪楼。晴江如送日，寒岭镇迎秋。满壁朝天士，唯予不系舟。
细雨弄春阴，馀寒入昼深。山姿轻薄雾，烟色澹幽林。鹿践莓苔滑，鱼牵水荇沈。怀情方未已，清酒漫须斟。
黯黯日将夕，牛羊村外来。岩阿青气发，篱落杏花开。草木应初感，鸧鹒亦已催。晚间春作好，行乐不须猜。
香刹悬青磴，飞楼界碧空。石门栖怖鸽，慈塔绕归鸿。有法将心镜，无名属性通。从来乐幽寂，寻觅未能穷。
步入桃源里，晴花更满枝。峰回山意旷，林杳竹光迟。远寺寻龙藏，名香发雁池。间能将远语，况及上阳时。
分险架长澜，斜梁控夕峦。宿云依岭断，初月入江寒。缁化秦裘敝，尘惊汉策残。无言倦行旅，遥路属时难。
共来江海上，清论一宵同。禅榻浑依旧，心期浩已空。惊春花落树，闻梵涧摇风。二谛欣咨启，还应梦寐通。
放迹疑辞垢，栖心亦道门。玄言萝幌馥，诗思竹炉温。解带摇花落，弹琴散鸟喧。江山兹夕意，唯有素交存。
白发添双鬓，空宫又一年。音书鸿不到，梦寐兔空悬。地远星辰侧，天高雨露偏。圣期知有感，云海漫相连。
今古同嘉节，欢娱但异名。陶公缘绿醑，谢傅为苍生。酒泛金英丽，诗通玉律清。何言辞物累，方系万人情。
重九思嘉节，追欢从谢公。酒清欺玉露，菊盛愧金风。不待秋蟾白，须沈落照红。更将门下客，酬和管弦中。
曲渚回花舫，生衣卧向风。鸟飞溪色里，人语棹声中。馀卉才分影，新蒲自作丛。前湾更幽绝，虽浅去犹通。
结茅当此地，下马见高情。菰叶寒塘晚，杉阴白石明。向炉新茗色，隔雪远钟声。闲得相逢少，吟多寐不成。
莫辞东路远，此别岂闲行。职处中军要，官兼上佐荣。野亭枫叶暗，秋水藕花明。拜省期将近，孤舟促去程。
出入门阑久，儿童亦有情。不忘将姓字，常说向公卿。每许连床坐，仍容并马行。恩深转无语，怀抱甚分明。
四面无炎气，清池阔复深。蝶飞逢草住，鱼戏见人沉。拂石安茶器，移床选树阴。几回同到此，尽日得闲吟。
罢相恩犹在，那容处静司。政严初领节，名重更因诗。公事巡营外，戎装拜敕时。恭闻长与善，应念出身迟。
上马生边思，戎装别众僚。双旌衔命重，空碛去程遥。迥没沙中树，孤飞雪外雕。蕃庭过册礼，几日却回朝。
之官未入境，已有爱人心。遣吏回中路，停舟对远林。岛声淮浪静，雨色稻苗深。暇日公门掩，唯应伴客吟。
共知行处乐，犹惜此时分。职已为书记，官曾校典坟。寒城初落叶，高戍远生云。边事何须问，深谋祗在君。
起家声望重，自古更谁过。得在朝廷少，还因谏诤多。经年愁瘴疠，几处遇恩波。入境无馀事，唯闻父老歌。
识君春未半，意欲住经秋。见酒连诗句，逢花跋马头。别来唯独宿，梦里尚同游。所在求飧过，无因离得愁。
斜雪微霑砌，空堂夜语清。逆风听漏短，回烛向楼明。盥漱随禅伴，讴吟得野情。此欢那敢忘，世贵丈夫名。
莫厌通宵坐，贫中会聚难。堂虚雪气入，灯在漏声残。役思因生病，当禅岂觉寒。开门各有事，非不惜馀欢。
寺好因岗势，登临值夕阳。青山当佛阁，红叶满僧廊。竹色连平地，虫声在上方。最怜东面静，为近楚城墙。
常怀独往意，此日去朝簪。丹诏荣归骑，清风满故林。诸侯新起敬，遗老重相寻。在处饶山水，堪行慰所心。
亭午无公事，垂帘树色间。僧来茶灶动，吏去印床闲。傍竹行寻巷，当门立看山。吟诗老不倦，未省话官班。
归省值花时，闲吟落第诗。高情怜道在，公论觉才遗。春雨连淮暗，私船过马迟。离心可惆怅，为有入城期。
但取诗名远，宁论下第频。惜为今日别，共受几年贫。听雨宿吴寺，过江逢越人。知从本府荐，秋晚又辞亲。
丞相辟书新，秋关独去人。官离芸阁早，名占甲科频。水驿迎船火，山城候骑尘。湖边寄家久，到日喜荣亲。
求闲身未得，此日到京东。独在钟声外，相逢树色中。谁言人渐老，所向意皆同。月上因留宿，移床对药丛。
院深终日静，落叶覆秋虫。盥漱新斋后，修行未老中。映松山色远，隔水磬声通。此处宜清夜，高吟永与同。
远使随双节，新官属外台。戎装非好武，书记本多才。移帐依泉宿，迎人带雪来。心知玉关道，稀见一花开。
渐见风沙暗，萧关欲到时。儿童能探火，妇女解缝旗。川绝衔鱼鹭，林多带箭麋。暂来戎马地，不敢苦吟诗。
唯求买药价，此外更无机。扶病看红叶，辞官著白衣。断篱通野径，高树荫邻扉。时复留僧宿，馀人得见稀。
归来青壁下，又见满篱霜。转觉琴斋静，闲从菊地荒。山泉共鹿饮，林果让僧尝。时复收新药，随云过石梁。
老去唯求静，都忘外学名。扫床秋叶满，对客远云生。香合闲留宿，晴阶暖共行。窗西暮山色，依旧入诗情。
问人知寺路，松竹暗春山。潭黑龙应在，巢空鹤未还。经年为客倦，半日与僧闲。更共尝新茗，闻钟笑语间。
惜与幽人别，停舟对草堂。湖云侵卧位，杉露滴茶床。山月吟时在，池花觉后香。生涯无一物，谁与读书粮。
已共邻房别，应无更住心。中时过野店，后夜宿寒林。寺去人烟远，城连塞雪深。禅馀得新句，堪对上公吟。
心地偶相见，语多为别难。诗成公府晚，路入翠微寒。逢石自应坐，有花谁共看。身为当去雁，云尽到长安。
白鹤西山别，更看上去船。遥知寻寺路，应念宿江烟。到处无闲日，回期已隔年。何因陪夜坐，清论谏臣边。
夏满律当清，无中景自生。移松不避远，取石亦亲行。经案离时少，绳床著处平。若将林下比，应只欠泉声。
但望青山去，何山不是缘。寺幽堪讲律，月冷称当禅。水落无风夜，猿吟欲雨天。寻师若有路，终作缓归年。
自识来清瘦，寻常语论真。药成休伏火，符验不传人。独有年过鹤，曾无病到身。潜教问弟子，居处与谁邻。
独去何人见，林塘共寂寥。生缘闻磬早，觉路出尘遥。江雪霑新草，秦园发故条。心知禅定处，石室对芭蕉。
四面垂条密，浮阴入夏清。绿攒伤手刺，红堕断肠英。粉著蜂须腻，光凝蝶翅明。雨中看亦好，况复值初晴。
亭与溪相近，无时不有风。涧松生便黑，野藓看多红。雨足秋声后，山沈夜色中。主人能守静，略与客心同。
不知来远近，但见白峨峨。风雨驱寒玉，鱼龙迸上波。声长势未尽，晓去夕还过。要路横天堑，其如造化何。
闲园清气满，新兴日堪追。隔水蝉鸣后，当檐雁过时。雨馀槐穟重，霜近药苗衰。不以朝簪贵，多将野客期。
谁言高静意，不异在衡茅。竹冷人离洞，天晴鹤出巢。深篱藏白菌，荒蔓露青匏。几见中宵月，清光坠树梢。
逍遥人事外，杖屦入杉萝。草色寒犹在，虫声晚渐多。静逢山鸟下，幽称野僧过。几许新开菊，闲从落叶和。
留情清景宴，朝罢有馀闲。蝶散红兰外，萤飞白露间。墙高微见寺，林静远分山。吟足期相访，残阳自掩关。
深斋尝独处，讵肯厌秋声。翠筿寒愈静，孤花晚更明。每因逢石坐，多见抱书行。入夜听疏杵，遥知耿此情。
苍翠经宵在，园庐景自深。风凄欲去燕，月思向来砧。碧石当莎迳，寒烟冒竹林。杯瓢闲寄咏，清绝是知音。
门巷唯苔藓，谁言不称贫。台闲人下晚，果熟鸟来频。石脉潜通井，松枝静离尘。残蔬得晴后，又见一番新。
卷帘天色静，近濑觉衣单。蕉叶犹停翠，桐阴已爽寒。云从高处望，琴爱静时弹。正去重阳近，吟秋意未阑。
竹迳通邻圃，清深称独游。虫丝交影细，藤子坠声幽。积润苔纹厚，迎寒荠叶稠。闲来寻古画，未废执茶瓯。
风物已萧飒，晚烟生霁容。斜分紫陌树，远隔翠微钟。宿客论文静，闲灯落烬重。无穷林下意，真得古人风。
诗人甘寂寞，居处遍苍苔。后夜蟾光满，邻家树影来。岂知莲帐好，自爱草堂开。愿答相思意，援毫愧不才。
清貌凌寒玉，朝来拜拾遗。行承天子诏，去感主人知。剑佩分班日，风霜独立时。名高住不得，非与九霄期。
干上非无援，才多却累身。云霄未得路，江海作闲人。久别唯谋道，相逢不话贫。行藏一如此，可便老风尘。
夏满随所适，江湖非系缘。卷经离峤寺，隔苇上秋船。水落无风夜，猿啼欲雨天。石门期独往，谢守有遗篇。
梦后何人见，孤亭似旧时。褰开诚得地，冥感竟因诗。不往过应少，悲来下独迟。顾惭非谢客，灵贶杳难追。
孤亭临绝岸，猿鸟识幽蹊。花落曾谁到，诗成独未题。潮痕经雨在，石笋与杉齐。谢守便登陟，秋来屐齿低。
泽潞西边路，兰桡北去人。出门谁恨别，投分不缘贫。杯酒从年少，知音在日新。东湖发诗意，夏卉竟如春。
四望非人境，从前洞穴深。潭清蒲远岸，岚积树无阴。看草初移屐，扪萝忽并簪。世嫌山水僻，谁伴谢公吟。
风亭弦管绝，玉漏一声新。绿茗香醒酒，寒灯静照人。清班无意恋，素业本来贫。明发青山道，谁逢去马尘。
能□得从军，清嬴□□□。绮罗徒满目，山水不离心。暂别愁花老，相思倚竹阴。家贫无以养，未可话抽簪。
识来无定居，此去复何如。一与耕者遇，转将朝客疏。资身唯药草，教子但诗书。曾许黄庭本，斯言岂合虚。
山深云景别，有寺亦堪过。才子将迎远，林僧气性和。潭清蒲影定，松老鹤声多。岂不思公府，其如野兴何。
清貌不识睡，见来尝苦吟。风尘归省日，江海寄家心。与鹤期前岛，随僧过远林。相于竟何事，无语与知音。
粉壁通莲径，扁舟到不迷。苇声过枕上，湖色满窗西。但见修行苦，谁论夏腊低。闲看种来树，已觉与身齐。
五城初罢讲，海上忆闲行。触雪麻衣静，登山竹锡轻。天寒岳寺出，日晚岛泉清。坐与幽期遇，何人识此情。
五湖僧独往，此去与谁期。兴远常怜鹤，禅馀肯废诗。望云回寺晚，为讲到城迟。还想安居日，应当后夏时。
半似无名位，门当静处开。人心皆向德，物色不供才。酒兴春边过，军谋意外来。取名荣相府，却虑诏书催。
旧隐縠溪上，忆归年已深。学徒花下别，乡路雪边寻。骑吏陪春赏，江僧伴晚吟。高科如在意，当自惜光阴。
命合终山水，才非不称时。冢边空有树，身后独无儿。散尽诗篇本，长存道德碑。平生谁见重，应只是王维。
青冥通去路，谁见独随缘。此地春前别，何山夜后禅。石桥隐深树，朱阙见晴天。好是修行处，师当住几年。
高人心易足，三表乞身闲。与世长疏索，唯僧得往还。直声留阙下，生事在林间。时复逢清景，乘车看远山。
万里去长征，连年惯野营。入群来择马，抛伴去擒生。箭撚雕翎阔，弓盘鹊角轻。问看行近远，西过受降城。
客行皆有为，师去是闲游。野望携金策，禅栖寄石楼。山深松翠冷，潭静菊花秋。几处题青壁，袈裟溅瀑流。
窗下闻鸡后，苍茫映远林。才分天地色，便禁虎狼心。是处程涂远，何山洞府深。此时堪𥩟望，万象豁尘襟。
久客未还乡，中秋倍可伤。暮天飞旅雁，故国在衡阳。岛外归云迥，林间坠叶黄。数宵千里梦，时见旧书堂。
昨夜忽已过，冰轮始觉亏。孤光犹不定，浮世更堪疑。影落澄江海，寒生静路岐。皎然银汉外，长有众星随。
世事浇浮后，艰难向此生。人心不自足，公道为谁平。德丧淳风尽，年荒蔓草盈。堪悲山下路，非祗客中行。
短亭分袂后，倚槛思偏孤。雨雪落残腊，轮蹄在远涂。人情难故旧，草色易凋枯。共有男儿事，何年入帝都。
浮生犹役役，未得便寻真。白日如无路，青山岂有人。烟收遥岫小，雨过晚川新。倚杖何凝望，中宵梦往频。
乐道辞荣禄，安居桂水东。得闲多事外，知足少年中。药圃无凡草，松庭有素风。朝昏吟步处，琴酒与谁同。
钓艇同琴酒，良宵背水滨。风波不起处，星月尽随身。浦迥湘烟卷，林香岳气春。谁知此中兴，宁羡五湖人。
娥皇挥涕处，东望九疑天。往事难重问，孤峰尚惨然。夜深寒峒响，秋近碧萝鲜。未省明君意，遗踪万古传。
世路□□久，嗟君进取身。十年虽苦志，万里托何人。处困非乖道，求名本为亲。惟应□□意，先与化龙鳞。
自古分功定，唯应缺又盈。一宵当皎洁，四海尽澄清。静觉风微起，寒过雪乍倾。孤高稀此遇，吟赏倍牵情。
山店灯前客，酬身未有媒。乡关贫后别，风雨夜深来。上国求丹桂，衡门长绿苔。堪惊双鬓雪，不待岁寒催。
清秋时节近，分袂独凄然。此地折高柳，何门听暮蝉。浪摇湖外日，山背楚南天。空感迢迢事，荣归在几年。
帆挂狂风起，茫茫既往时。波涛如未息，舟楫亦堪疑。旅雁投孤岛，长天下四维。前程有平处，谁敢与心期。
一岁重阳至，羁游在异乡。登高思旧友，满目是穷荒。草际飞云片，天涯落雁行。故山篱畔菊，今日为谁黄。
独立身难达，新春与志违。异乡青草长，故国白头归。岸阔湖波溢，程遥楚岫微。高秋期再会，此去莫忘机。
雅道辛勤久，潜疑鬓雪侵。未能酬片善，难更免孤吟。有景皆牵思，无愁不到心。遥天一轮月，几夜见西沈。
塞下闲为客，乡心岂易安。程涂过万里，身事尚孤寒。竟日风沙急，临秋草木残。何年方致主，时拂剑尘看。
江馆迢遥处，知音信渐赊。夜深乡梦觉，窗下月明斜。起雁看荒草，惊波尚白沙。那堪动乡思，故国在天涯。
天然根性异，万物尽难陪。自古承春早，严冬鬬雪开。艳寒宜雨露，香冷隔尘埃。堪把依松竹，良涂一处栽。
炎夏寻灵境，高僧澹荡中。命棋隈绿竹，尽日有清风。流水离经阁，闲云入梵宫。此时祛万虑，直似出尘笼。
林中莺又啭，为客恨因循。故里遥千里，青春过数春。弟兄来渐少，岁月去何频。早晚荣归计，中堂会所亲。
处世唯披衲，禅门几岁寒。法空无所染，性悟不多看。竟日门长掩，相逢草自残。有时寻道侣，飞锡度峰峦。
深嶂多幽景，闲居野兴清。满庭秋雨过，连夜绿苔生。石面横琴坐，松阴采药行。超然尘事外，不似绊浮名。
数树荒庭上，芬芳映绿苔。自缘逢暖发，不是为人开。色艳莺犹在，香消蝶已回。相从无胜事，谁向此倾杯。
当代知音少，相思在此身。一分南北路，长问往来人。是处应为客，何门许扫尘。凭书正惆怅，蜀魄数声新。
世上名利牵，涂中意惨然。到家能几日，为客便经年。迹似萍随水，情同鹤在田。何当功业遂，归路下遥天。
独住神仙境，门当瀑布开。地多临水石，行不惹尘埃。风起松花散，琴鸣鹤翅回。还归九天上，时有故人来。
青春思楚地，闲步出秦城。满眼是岐路，何年见弟兄。烟霞装媚景，霄汉指前程。尽日徘徊处，归鸿过玉京。
秦帝防胡虏，关心倍可嗟。一人如有德，四海尽为家。往事乾坤在，荒基草木遮。至今徒者骨，犹自哭风沙。
江边离别心，言罢各霑襟。以我去帆远，知君离恨深。云开孤岛出，浪起白鸥沈。更作来年约，阳台许伴寻。
省中官最美，无似水曹郎。前代佳名逊，当时重姓张。白须吟丽句，红叶吐朝阳。徒有归山意，君恩未可忘。
王府登朝后，巴乡典郡新。江分入峡路，山见采鞭人。旧业孤城梦，生祠几处身。知君素清俭，料得却来贫。
诗人中最屈，无与使君俦。白发虽求退，明时合见收。登山犹自健，纵酒可多愁。好是能骑马，相逢见鄂州。
樽前荆楚客，云外思萦回。秦野春已尽，商山花正开。鸥惊帆乍起，虹见雨初来。自有归期在，蝉声处处催。
边草旱不春，剑光增野尘。战场收骥尾，清瀚怯龙鳞。帆色起归越，松声厌避秦。几时逢范蠡，处处是通津。
积雪没兰溪，邻州望不迷。波中分雁宿，树杪接猿啼。婺女家空在，星郎手未携。故山新寺额，掩泣荷重题。
故山登第去，不似旧归难。帆卷江初夜，梅生洞少寒。采薇留客饮，折竹扫仙坛。名在仪曹籍，何人肯挂冠。
钟静人犹寝，天高月自凉。一星深戍火，残月半桥霜。客老愁尘下，蝉寒怨路傍。青山依旧色，宛是马卿乡。
茅屋住来久，山深不置门。草生垂井口，花发接篱根。入院将雏鸟，攀萝抱子猿。曾逢异人说，风景似桃源。
酣醉送馀春，醒来恨更频。花残蜂蠹物，叶暗鸟欺人。帘闭高眠贵，斋空浩气新。从今北窗蝶，长是梦中身。
谁言帝城里，独作野人居。石磴晴看叠，山苗晚自锄。相惭五秉粟，尚癖一车书。昔日扬雄宅，还无乡相舆。
树密云萦岸，池遥水际空。芰开方吐镜，𬞟动欲含风。渐映沙汀白，微分渚叶红。金波宜共赏，仙櫂一宵同。
弱羽怯孤飞，投檐幸所依。衔环唯报德，贺厦本知归。红觜休争顾，丹心自识机。从来攀凤足，生死恋光辉。
已笑良时晚，仍悲别酒催。暖芳随日薄，残片逐风回。黛敛愁歌扇，妆残泣镜台。繁阴莫矜衒，终是共尘埃。
朝下有闲思，南沟边水行。因来见寥落，转自叹平生。白首丈夫气，赤心知己情。留诗本相慰，却忆苦吟声。
惯猎金河路，曾逢雪不迷。射雕青冢北，走马黑山西。戍远旌幡少，年深帐幕低。酬恩须尽敌，休说梦中闺。
疏桐馀一干，风雨日萧条。岁晚琴材老，天寒桂叶凋。已悲根半死，复恐尾全焦。幸在龙门下，知音肯寂寥。
白露暧秋色，月明清漏中。痕沾珠箔重，点落玉盘空。竹动时惊鸟，莎寒暗滴虫。满园生永夜，渐欲与霜同。
渺渺楚江上，风旗摇去舟。马归云梦晚，猿叫洞庭秋。别思满南渡，乡心生北楼。巴陵山水郡，应称谢公游。
客在剑门外，新年音信稀。自为千里别，已送几人归。陌上月初落，马前花正飞。离言殊未尽，春雨满行衣。
近出圭峰下，还期又不赊。身闲多宿寺，官满未移家。罢钓临秋水，开尊对月华。自当蓬阁选，岂得卧烟霞。
南行春已满，路半水茫然。楚望花当渡，湘阴橘满川。山横湖色上，帆出鸟行前。此任无辞远，亲人贵用还。
世上方传教，山中未得归。闲花飘讲席，驯鸽污禅衣。积雨谁过寺，残钟自掩扉。寒来垂顶帽，白发剃应稀。
何处销愁宿，携囊就远僧。中宵吟有雪，空屋语无灯。静境唯闻铎，寒床但枕肱。还因爱闲客，始得见南能。
水木夕阴冷，池塘秋意多。庭风吹故叶，阶露净寒莎。愁燕窥灯语，情人见月过。砧声听已别，虫响复相和。
闭门无事后，此地即山中。但觉鸟声异，不知人境同。晚花开为雨，残果落因风。独坐还吟酌，诗成酒已空。
自得家林趣，常时在外稀。对僧餐野食，迎客著山衣。雀鬬翻檐散，蝉惊出树飞。功成他日后，何必五湖归。
秋色庭芜上，清朝见露华。疏篁抽晚笋，幽药吐寒芽。引水新渠净，登台小径斜。人来多爱此，萧爽似仙家。
禁掖朝回后，林园胜赏时。野人来辨药，庭鹤往看棋。晚日明丹枣，朝霜润紫棃。还因重风景，犹自有秋诗。
圣代少封事，闲居方屏喧。漏寒云外阙，木落月中园。山鸟宿檐树，水萤流洞门。无人见清景，林下自开尊。
汉阳无远寺，见说过汾城。云雨经春客，江山几日程。终随鸥鸟去，祗在海潮生。前路逢渔父，多愁问姓名。
塞上蕃僧老，天寒疾上关。远烟平似水，高树暗如山。去马朝常急，行人夜始闲。更深听刁斗，时到磬声间。
人间多别离，处处是相思。海内无烟夜，天涯有月时。跳鱼翻荇叶，惊鹊出花枝。亲友皆千里，三更独遶池。
万事谁能问，一名犹未知。贫当多累日，闲过少年时。灯下和愁睡，花前带酒悲。无谋常委命，转觉命堪疑。
红叶落湘川，枫明映水天。寻钟过楚寺，拥锡上泷船。病客思留药，迷人待说禅。南中多古迹，应访虎溪泉。
暖日傍帘晓，浓春开箧红。钗斜穿彩燕，罗薄翦春虫。巧著金刀力，寒侵玉指风。娉婷何处戴，山鬓绿成藂。
翦彩赠相亲，银钗缀凤真。双双衔绶鸟，两两度桥人。叶逐金刀出，花随玉指新。愿君千万岁，无岁不逢春。
不用问汤休，何人免白头。百年如过鸟，万事尽浮沤。别绪长牵梦，情由乱种愁。却嫌风景丽，窗外碧云秋。
玉窗抛翠管，轻袖掩银鸾。错落云车断，丁泠金磬寒。鹤寻深院宿，人借旧书看。寂寞焚香处，红花满石坛。
尘事久相弃，沈浮皆不知。牛羊归古巷，燕雀遶疏篱。买药经年晒，留僧尽日棋。唯忧钓鱼伴，秋水隔波时。
人谁无远别，此别意多违。正鹄虽言中，冥鸿不共飞。玉京烟雨断，巴国梦魂归。若过严家濑，殷勤看钓矶。
花树杳玲珑，渔舟处处通。醉销罗绮艳，香暖芰荷风。野鸟翻萍绿，斜桥印水红。子猷箫管绝，谁爱碧鲜浓。
西陵树已尽，铜雀思偏多。雪密疑楼阁，花开想绮罗。影销堂上舞，声断帐前歌。唯有漳河水，年年旧绿波。
曾攀芳桂英，处处共君行。今日杏园宴，当时天乐声。柳浓堪系马，花上未藏莺。满座皆仙侣，同年别有情。
早晚辞沙漠，南来处处飞。关山多雨雪，风水损毛衣。碧海魂应断，红楼信自稀。不知矰缴外，留得几行归。
欲入凤城游，西溪别惠休。色随花旋落，年共水争流。客思偏来夜，蝉声觉送秋。明朝逢旧侣，唯拟上歌楼。
有客抱琴宿，值予多怨怀。啼乌弦易断，啸鹤调难谐。曲罢月移幌，韵清风满斋。谁能将此妙，一为奏金堦。
鳞细粉光鲜，开书乱眼前。透窗疑漏网，落砚似流泉。潜穴河图内，吞钩乙字边。莫言鬐鬣小，食尽白𬞟篇。
长空碧杳杳，万古一飞鸟。生前酒伴闲，愁醉闲多少。烟深隋家寺，殷叶暗相照。独佩一壶游，秋毫泰山小。
春半年已除，其馀强为有。即此醉残花，便同尝腊酒。怅望送春杯，殷勤扫花帚。谁为驻东流，年年长在手。
陵阳北郭隐，身世两忘者。蓬蒿三亩居，宽于一天下。樽酒对不酌，默与玄相话。人生自不足，爱叹遭逢寡。
春半南阳西，柔桑过村坞。袅袅垂柳风，点点回塘雨。蓑唱牧牛儿，篱窥蒨裙女。半湿解征衫，主人馈鸡黍。
长鉟周都尉，闲如秋岭云。取蝥弧登垒，以骈邻翼军。百战百胜价，河南河北闻。今遇太平日，老去谁怜君。
壮气盖燕赵，耽耽魁杰人。弯弧五百步，长戟八十斤。河湟非内地，安史有遗尘。何日武台坐，兵符授虎臣。
御水初销冻，宫花尚怯寒。千峰横紫翠，双阙凭阑干。玉漏轻风顺，金茎淡日残。王乔在何处，清汉正骖鸾。
邀侣以官解，泛然成独游。川光初媚日，山色正矜秋。野竹疏还密，岩泉咽复流。杜村连潏水，晚步见垂钩。
交阯同星座，龙泉佩斗文。烧香翠羽帐，看舞郁金裙。鹢首冲泷浪，犀渠拂岭云。莫教铜柱北，空说马将军。
杜陵萧次君，迁少去官频。寂寞怜吾道，依稀似古人。餙心无彩缋，到骨是风尘。自嫌如匹素，刀尺不由身。
秋草樊川路，斜阳覆盎门。猎逢韩嫣骑，树识馆陶园。带雨经荷沼，盘烟下竹村。如今归不得，自戴望天盆。
悠悠渠水清，雨霁洛阳城。槿堕初开艳，蝉闻第一声。故人容易去，白发等闲生。此别无多语，期君晦盛名。
炀帝雷塘土，迷藏有旧楼。谁家唱水调，明月满扬州。骏马宜闲出，千金好旧游。喧阗醉年少，半脱紫茸裘。
秋风放萤苑，春草鬬鸡台。金络擎雕去，鸾环拾翠来。蜀船红锦重，越橐水沈堆。处处皆华表，淮王奈却回。
雨过一蝉噪，飘萧松桂秋。青苔满阶砌，白鸟故迟留。暮霭生深树，斜阳下小楼。谁知竹西路，歌吹是扬州。
野店正纷泊，茧蚕初引丝。行人碧溪渡，系马绿杨枝。苒苒迹始去，悠悠心所期。秋山念君别，惆怅桂花时。
芳草复芳草，断肠还断肠。自然堪下泪，何必更残阳。楚岸千万里，燕鸿三两行。有家归不得，况举别君觞。
平生睡足处，云梦泽南州。一夜风欺竹，连江雨送秋。格卑常汩汩，力学强悠悠。终掉尘中手，潇湘钓漫流。
州在钓台边，溪山实可怜。有家皆掩映，无处不潺湲。好树鸣幽鸟，晴楼入野烟。残春杜陵客，中酒落花前。
解印书千轴，重阳酒百缸。凉风满红树，晓月下秋江。岩壑会归去，尘埃终不降。悬缨未敢濯，严濑碧淙淙。
山鸟飞红带，亭薇拆紫花。溪光初透彻，秋色正清华。静处知生乐，喧中见死夸。无多珪组累，终不负烟霞。
春风最窈窕，日晓柳村西。娇云光占岫，健水鸣分溪。燎岩野花远，戛瑟幽鸟啼。把酒坐芳草，亦有佳人携。
笙歌登画船，十日清明前。山秀白云腻，溪光红粉鲜。欲开未开花，半阴半晴天。谁知病太守，犹得作茶仙。
芳草正得意，汀洲日欲西。无端千树柳，更拂一条溪。几朵梅堪折，何人手好携。谁怜佳丽地，春恨却凄凄。
雪后新正半，春来四刻长。晴梅朱粉艳，嫩水碧罗光。弦管开双调，花钿坐两行。唯君莫惜醉，认取少年场。
雾冷侵红粉，春阴扑翠钿。自悲临晓镜，谁与惜流年。柳暗霏微雨，花愁黯淡天。金钗有几只，抽当酒家钱。
本因遮日种，却似为溪移。历历羽林影，疏疏烟露姿。萧骚寒雨夜，敲劼晚风时。故国何年到，尘冠挂一枝。
轻盈照溪水，掩敛下瑶台。妒雪聊相比，欺春不逐来。偶同佳客见，似为冻醪开。若在秦楼畔，堪为弄玉媒。
芝茎抽绀趾，清唳掷金梭。日翅闲张锦，风池去罥罗。静眠依翠荇，暖戏折高荷。山阴岂无尔，茧字换群鹅。
华堂日渐高，雕槛系红縚。故国陇山树，美人金剪刀。避笼交翠尾，罅嘴静新毛。不念三缄事，世途皆尔曹。
清音迎晓月，愁思立寒蒲。丹顶西施颊，霜毛四皓须。碧云行止躁，白鹭性灵麤。终日无群伴，溪边吊影孤。
扰扰复翻翻，黄昏飏冷烟。毛欺皇后髪，声感楚姬弦。蔓垒盘风下，霜林接翅眠。秪如西旅样，头白岂无缘。
春半平江雨，圆文破蜀罗。声眠篷底客，寒湿钓来蓑。暗澹遮山远，空蒙著柳多。此时怀旧恨，相望意如何。
青梅雨中熟，樯倚酒旗边。故国残春梦，孤舟一褐眠。摇摇远堤柳，暗暗十程烟。南奏钟陵道，无因似昔年。
何事苦萦回，离肠不自裁。恨身随梦去，春态逐云来。沈定蓝光彻，喧盘粉浪开。翠岩三百尺，谁作子陵台。
往事起独念，飘然自不胜。前滩急夜响，密雪映寒灯。的的三年梦，迢迢一线緪。明朝楚山上，莫上最高层。
贱子来千里，明公去一麾。可能休涕泪，岂独感恩知。草木穷秋后，山川落照时。如何望故国，驱马却迟迟。
缄书报子玉，为我谢平津。自愧扫门士，谁为乞火人。词臣陪羽猎，战将骋骐𬴊。两地差池恨，江汀醉送君。
镜弄白髭须，如何作老夫。浮生长勿勿，儿小且呜呜。忍过事堪喜，泰来忧胜无。治平心径熟，不遣有穷途。
疏雨洗空旷，秋标惊意新。大热去酷吏，清风来故人。尊酒酌未酌，晚花嚬不嚬。铢秤与缕雪，谁觉老陈陈。
热去解钳釱，飘萧秋半时。微雨池塘见，好风襟袖知。髪短梳未足，枕凉闲且欹。平生分过此，何事不参差。
娟娟却月眉，新鬓学鸦飞。暗砌匀檀粉，晴窗画夹衣。袖红垂寂寞，眉黛敛衣稀。还向长陵去，今宵归不归。
闲吟芍药诗，惆望久嚬眉。盼眄回眸远，纤衫整髻迟。重寻春昼梦，笑把浅花枝。小市长陵住，非郎谁得知。
烟水本好尚，亲交何惨凄。况为珠履客，即泊锦帆堤。沙雁同船去，田鸦遶岸啼。此时还有味，必卧日从西。
河岸微退落，柳影微雕疏。船上听呼穉，堤南趁漉鱼。数帆旗去疾，一艇箭回初。曾入相思梦，因凭附远书。
岂君心的的，嗟我泪涓涓。绵羽啼来久，锦鳞书未传。兽垆凝冷焰，罗暮蔽晴烟。自是求佳梦，何须讶画眠。
劳劳千里身，襟袂满行尘。深夜悬双泪，短亭思远人。苍江程未息，黑水梦何频。明月轻桡去，唯应钓赤鳞。
有恨秋来极，无端别后知。夜阑终耿耿，明发竟迟迟。信已凭鸿去，归唯与燕期。只因明月见，千里两相思。
诗韵一逢君，平生称所闻。粉毫唯画月，琼尺只裁云。鲸阵人人慑，秋星历历分。数篇留别我，羞杀李将军。
子列光殊价，明时忍自高。宁无好舟檝，不泛恶风涛。大翼终难戢，奇锋且自韬。春来烟渚上，几净雪霜毫。
贤相辅明主，苍生寿域开。青春辞白日，幽壤作黄埃。岂是无多士，偏蒙不弃才。孤坟三尺土，谁可为培栽。
数茎幽玉色，晓夕翠烟分。声破寒窗梦，根穿绿藓纹。渐笼当槛日，欲碍入帘云。不是山阴客，何人爱此君。
九月三十日，雨声如别秋。无端满阶叶，共白几人头。点滴侵寒梦，萧骚著淡愁。渔歌听不唱，蓑湿棹回舟。
孤驿在重阻，云根掩柴扉。数声暮禽切，万壑秋意归。心驰碧泉涧，目断青琐闱。明日武关外，梦魂劳远飞。
阙下经年别，人间两地情。坛场新汉将，烟月古隋城。雁去梁山远，云高楚岫明。君家荷藕好，缄恨寄遥程。
处士闻名早，游秦献疏回。腹中书万卷，身外酒千杯。江雨春波阔，园林客梦催。今君拜旌戟，凛凛近霜台。
横溪辞寂寞，金马去追游。好是鸳鸯侣，正逢霄汉秋。玉珂声琐琐，锦帐梦悠悠。微笑知今是，因风谢钓舟。
谢山南畔州，风物最宜秋。太守悬金印，佳人敞画楼。凝缸暗醉夕，残月上汀州。可惜当年鬓，朱门不得游。
蛩唱如波咽，更深似水寒。露华惊弊褐，灯影挂尘冠。故国初离梦，前溪更下滩。纷纷毫髪事，多少宦游难。
聚散竟无形，回肠自结成。古今留不得，离别又潜生。降虏将军思，穷秋远客情。何人更憔悴，落第泣秦京。
蓟北雁初去，湘南春又归。水流沧海急，人到白头稀。塞路尽何处，我愁当落晖。终须接鸳鹭，霄汉共高飞。
遗踪委衰草，行客思悠悠。昔日人何处，终年水自流。孤烟邨戌远，乱雨海门秋。吟罢独归去，烟云尽惨愁。
行役我方倦，苦吟谁复闻。戌楼春带雪，边角暮吹云。极目无人迹，回头送雁群。如何遣公子，高卧醉醺醺。
相别徒成泣，经过总是空。劳生惯离别，夜梦苦西东。去路三湘浪，归程一片风。他年寄消息，书在鲤鱼中。
白发沧浪上，全忘是与非。秋潭垂钓去，夜月叩船归。烟影侵芦岸，潮痕在竹扉。终年狎鸥鸟，来去且无机。
寒空动高吹，月色满清砧。残梦夜魂断，美人边思深。孤鸿秋出塞，一叶暗辞林。又寄征衣去，迢迢天外心。
风吹一片叶，万物已惊秋。独夜他乡泪，年年为客愁。别离何处尽，摇落几时休。不及磻溪叟，身闲长自由。
故交相见稀，相见倍依依。尘路事不尽，云岩闲好归。投人销壮志，徇俗变真机。又落他乡泪，风前一满衣。
孤舟天际外，去路望中赊。贫病远行客，梦魂多在家。蝉吟秋色树，鸦噪夕阳沙。不拟彻双鬓，他方掷岁华。
寒光垂静夜，皓彩满重城。万国尽分照，谁家无此明。古槐疏影薄，仙桂动秋声。独有长门里，蛾眉对晓晴。
东西那有碍，出处岂虚心。晓入洞庭阔，暮归巫峡深。渡江随鸟影，拥树隔猿吟。莫隐高唐去，枯苗待作霖。
年光何太急，倏忽又青春。明月谁为主，江山暗换人。莺花潜运老，荣乐渐成尘。遥忆朱门柳，别离应更频。
年年不相见，相见却成悲。教我泪如霰，嗟君髪似丝。正伤携手处，况值落花时。莫惜今宵醉，人间忽忽期。
旅馆无良伴，凝情自悄然。寒灯思旧事，断雁警愁眠。远梦归侵晓，家书到隔年。湘江好烟月，门系钓鱼船。
杜宇竟何冤，年年叫蜀门。至今衔积恨，终古吊残魂。芳草迷肠结，红花染血痕。山川尽春色，呜咽复谁论。
火云初似灭，晓角欲微清。故国行千里，新蝉忽数声。时行仍髣髴，度日更分明。不敢频倾耳，唯忧白发生。
十载名兼利，人皆与命争。青春留不住，白发自然生。夜雨滴乡思，秋风从别情。都门五十里，驰马逐鸡声。
窗虚枕簟凉，寝倦忆潇湘。山色几时老，人心终日忙。松风半夜雨，帘月满堂霜。匹马好归去，江头橘正香。
独起望山色，水鸡鸣蓼洲。房星随月晓，楚木向云秋。曲渚疑江尽，平沙似浪浮。秦原在何处，泽国碧悠悠。
自是东西客，逢人又送人。不应相见老，只是别离频。度日还知暮，平生未识春。傥无迁谷分，归去养天真。
自笑走红尘，流年旧复新。东风半夜雨，南国万家春。失计抛鱼艇，何门化涸鳞。是谁添岁月，老却暗投人。
分飞共所从，六翮势催风。声断碧云外，影孤明月中。青田归路远，丹桂旧巢空。矫翼知何处，天涯不可穷。
峭壁引行径，截溪开石门。泉飞溅虚槛，云起涨河轩。隔水看来路，疏篱见定猿。未闲难久住，归去复何言。
垂鞭信马行，数里未鸡鸣。林下带残梦，叶飞时忽惊。霜凝孤鹤迥，月晓远山横。僮仆休辞险，时平路复平。
荷花兼柳叶，彼此不胜秋。玉露滴初泣，金风吹更愁。绿眉甘弃坠，红脸恨飘流。叹息是游子，少年还白头。
新城非故里，终日想柴扃。兴罢花还落，愁来酒欲醒。何人初髪白，几处乱山青。远忆湘江上，渔歌对月听。
城日晚悠悠，弦歌在碧流。夕风飘度曲，烟屿隐行舟。问拍拟新令，怜香占彩球。当筵虽一醉，宁复缓离愁。
谁家洛浦神，十四五来人。媚髪轻垂额，香衫软著身。摘莲红袖湿，窥渌翠蛾频。飞鹊徒来往，平阳公主亲。
到晓不成梦，思量堪白头。多无百年命，长有万般愁。世路应难尽，营生卒未休。莫言名与利，名利是身雠。
双嵓泻一川，回马断桥前。古庙阴风地，寒钟暮雨天。沙虚留虎迹，水滑带龙涎。却下临江路，潮深无渡船。
寥落故人宅，重来身已亡。古苔残墨沼，深竹旧书堂。秋色池馆静，雨声云木凉。无因展交道，日暮倍心伤。
江城红叶尽，旅思倍凄凉。孤梦家山远，独眠秋夜长。道存空倚命，身贱未归乡。南望仍垂泪，天边雁一行。
有计自安业，秋风罢远吟。买山惟种竹，对客更弹琴。烟起药厨晚，杵声松院深。闲眠得真性，惆怅旧时心。
忆昨未知道，临川每羡鱼。世途行处见，人事病来疏。微雨秋栽竹，孤灯夜读书。怜君亦同志，晚岁傍山居。
何处人事少，西峰旧草堂。晒书秋日晚，洗药石泉香。后岭有微雨，北窗生晓凉。徒劳问归路，峰叠遶家乡。
回报隐居山，莫忧山兴阑。求人颜色尽，知道性情宽。信谱弹琴误，缘崖𣃁药难。东皋亦自给，殊愧远相安。
通竹引泉脉，泓澄深石盆。惊鱼翻藻叶，浴鸟上松根。残月留山影，高风耗水痕。谁家洗秋药，来往自开门。
琴尊诗思劳，更欲学龙韬。王粲暂投笔，吕虔初佩刀。夜吟关月苦，秋望塞云高。去去从军乐，雕飞岱马豪。
山斋路几层，败衲学真乘。寒暑移双树，光阴尽一灯。风飘高竹雪，泉涨小池冰。莫讶频来此，修身欲到僧。
路长春欲尽，歌怨酒多酣。白社莲塘北，青袍桂水南。驿行盘鸟道，船宿避龙潭。真得诗人趣，烟霞处处谙。
念远坐西阁，华池涵月凉。书回秋欲尽，酒醒夜初长。露白莲衣浅，风清蕙带香。前年此佳景，兰棹醉横塘。
初霁独登赏，西楼多远风。横烟秋水上，疏雨夕阳中。高树下山鸟，平芜飞草虫。唯应待明月，千里与君同。
曾话平生志，书斋几见留。道孤心易感，恩重力难酬。独立千峰晚，频来一叶秋。鸡鸣应有处，不学泪空流。
夜程何处宿，山叠树层层。孤馆闲秋雨，空堂停曙灯。歌惭渔浦客，诗学雁门僧。此意无人识，明朝见李膺。
蜀道下湘渚，客帆应不迷。江分三峡响，山并九华齐。秋泊雁初宿，夜吟猿乍啼。归时慎行李，莫到石城西。
绿萝萦数匝，本在草堂间。秋色寄高树，昼阴笼近山。移花疏处过，𣃁药困时攀。日暮微风起，难寻旧径还。
孤舟路渐赊，时见碧桃花。溪雨滩声急，岩风树势斜。猕猴悬弱柳，㶉𫛶睡横楂。谩向仙林宿，无人识阮家。
无机还得罪，直道不伤情。微雨昏山色，疏笼闭鹤声。闲居多野客，高枕见江城。门外长溪水，怜君又濯缨。
南楼送郢客，西郭望荆门。凫鹄下寒渚，牛羊归远村。兰舟倚行棹，桂酒掩馀樽。重此一留宿，前汀烟月昏。
侯家大道傍，蝉噪树苍苍。开锁洞门远，卷帘官舍凉。栏围红药盛，架引绿萝长。永日一欹枕，故山云水乡。
禅床深竹里，心与径山期。结社多高客，登坛尽小师。早秋归寺远，新雨上滩迟。别后江云碧，南斋一首诗。
花开又花落，时节暗中迁。无计延春日，何能驻少年。小藂初散蝶，高柳即闻蝉。繁艳归何处，满山啼杜鹃。
两两戏沙汀，长疑画不成。锦机争织样，歌曲爱呼名。好育顾栖息，堪怜泛浅清。凫鸥皆尔类，惟羡独含情。
带霜南去雁，夜好宿汀沙。惊起向何处，高飞极海涯。入云声渐远，离岳路由赊。归梦当时断，参差欲到家。
越兵驱绮罗，越女唱吴歌。宫烬花声少，台荒麋迹多。茱萸垂晓露，菡萏落秋波。无遣君王醉，满城嚬翠蛾。
香迳遶吴宫，千帆落照中。鹤鸣山苦雨，鱼跃水多风。城带晚莎绿，池连秋蓼红。当年国门外，谁信伍员忠。
始发碧江口，旷然谐远心。风清舟在鉴，日落水浮金。瓜步逢潮信，台城过雁音。故乡何处是，云外即乔林。
莲塘移画舸，泛泛日华清。水暖鱼频跃，烟秋雁早鸣。舞疑回雪态，歌转遏云声。客散山公醉，风高月满城。
为儒白发生，乡里早闻名。煖酒雪初下，读书山欲明。字形翻鸟迹，诗调合猿声。门外沧浪水，知君欲濯缨。
飞舞北风凉，玉人歌玉堂。帘帷增曙色，珠翠发寒光。柳重絮微湿，梅繁花未香。兹辰贺丰岁，箫鼓宴梁王。
筇杖倚柴关，都城卖卜还。雨中耕白水，云外𣃁青山。有药身长健，无机性自闲。即应生羽翼，华表在人间。
遥夜泛清瑟，西风生翠萝。残萤委玉露，早雁拂银河。高树晓还密，远山晴更多。淮南一叶下，自觉老烟波。
蓟北雁犹远，淮南人已悲。残桃间堕井，新菊亦侵篱。书剑岂相误，琴尊聊自持。西斋风雨夜，更有咏贫诗。
一衲老禅床，吾生半异乡。管弦愁里老，书剑梦中忙。鸟急山初暝，蝉稀树正凉。又归何处去，尘路月苍苍。
书剑南归去，山扉别几年。苔侵岩下路，果落洞中泉。红叶高斋雨，青萝曲槛烟。宁知远游客，羸马太行前。
诗僧与钓翁，千里两情通。云带雁门雪，水连渔浦风。心期荣辱外，名挂是非中。岁晚亦归去，田园清洛东。
何处是西林，疏钟复远砧。雁来秋水阔，鸦尽夕阳沈。婚嫁乖前志，功名异夙心。汤师不可问，江上碧云深。
桂树绿层层，风微烟露凝。檐楹衔落月，帏幌映残灯。蕲簟曙香冷，越瓶秋水澄。心闲即无事，何异住山僧。
残月皓烟露，掩门深竹斋。水虫鸣曲槛，山鸟下空阶。清镜晓看髪，素琴秋寄怀。因知北窗客，日与世情乖。
南北信多岐，生涯半别离。地穷山尽处，江泛水寒时。露晓蒹葭重，霜晴橘柚垂。无劳促回檝，千里有心期。
月沈霜已凝，无梦竟寒灯。寄世何殊客，修身未到僧。二毛梳上雪，双泪枕前冰。借问曹溪路，山多路几层。
城势已坡陀，城边东逝波。绿桑非苑树，青草是宫莎。山暝牛羊少，水寒凫雁多。因高一回首，还咏黍离歌。
谁家歌袅袅，孤枕在西楼。竹色寒清簟，松香染翠帱。月移珠殿晓，风遰玉筝秋。日出应移棹，三湘万里愁。
霜霰不凋色，两株交石坛。未秋红实浅，经夏绿阴寒。露重蝉鸣急，风多鸟宿难。何如西禁柳，晴舞玉阑干。
商洛转江𣸣，一杯聊送君。剑愁龙失伴，琴怨鹤离群。楚驿枕秋水，湘帆凌暮云。猿声断肠夜，应向雨中闻。
西风帆势轻，南浦遍离情。菊艳含秋水，荷花遰雨声。扣舷滩鸟没，移棹草虫鸣。更忆前年别，槐花满凤城。
珍禽暂不扃，飞舞跃前庭。翠网摧金距，雕笼减绣翎。月圆疑望镜，花暖似依屏。何必旧巢去，山山芳草青。
昔年双颉颃，池上霭春晖。霄汉力犹怯，稻粱心已违。芦洲寒独宿，榆塞夜孤飞。不及营巢燕，西风相伴归。
南国浣纱伴，盈盈天下姝。盘金明绣带，动珮响罗襦。素手怨瑶瑟，清心悲玉壶。春华坐销落，未忍泣蘼芜。
康衢一望通，河洛正天中。楼势排高凤，桥形架断虹。远山晴带雪，寒水晚多风。几日还携手，鸟鸣花满宫。
微风起画鸾，金翠暗珊珊。晚树垂朱实，春篁露粉竿。散香蕲簟滑，沈水越瓶寒。犹恐何郎热，冰生白玉盘。
久客怨长夜，西风吹雁声。云移河汉浅，月泛露华清。掩瑟独凝思，缓歌空寄情。门前有归路，迢遰洛阳城。
池寒柳复凋，独宿夜迢迢。雨顶冠应冷，风毛剑欲飘。故巢迷碧水，旧侣越丹霄。不是无归处，心高多寂寥。
陵前春不尽，陵下夜何穷。未信金蚕老，先惊玉燕空。挽移兰殿月，笳引柏城风。自此随龙驭，桥山翠霭中。
自尔出门去，泪痕长满衣。家贫为客早，路远得书稀。文字何人赏，烟波几日归。秋风正摇落，孤雁又南飞。
雁门归去远，垂老脱袈裟。萧寺休为客，曹溪便寄家。绿琪千岁树，黄槿四时花。别怨应无限，门前桂水斜。
山多水不穷，一叶似渔翁。鸟浴寒潭雨，猿吟暮岭风。杂英垂锦绣，众籁合丝桐。应有曹溪路，千岩万壑中。
松偃石床平，何人识姓名。溪冰寒棹响，岩雪夜窗明。机尽心猿伏，神闲意马行。应知此来客，身世两无情。
停车祀圣女，凉叶下阴风。龙气石床湿，鸟声山庙空。长眉留桂绿，丹脸寄莲红。莫学阳台畔，朝云暮雨中。
酒酣轻别恨，酒醒复离忧。远水应移棹，高峰更上楼。簟凉清露夜，琴响碧天秋。重惜芳尊宴，满城无旧游。
苍苍松桂阴，残月半西岑。素壁寒灯暗，红炉夜火深。厨开山鼠散，钟尽岭猿吟。行役方如此，逢师懒话心。
飞阁极层台，终南此路回。山形朝阙去，河势抱关来。雁过秋风急，蝉鸣宿雾开。平生无限意，驱马任尘埃。
南斋梦钓竿，晨起月犹残。露重萤依草，风高蝶委兰。池光秋镜澈，山色晓屏寒。更恋陶彭泽，无心议去官。
楚翁秦塞住，昔事李轻车。白社贫思橘，青门老仰瓜。读书三迳草，沽酒一篱花。更欲寻芝术，商山便寄家。
晚过石屏村，村长日渐曛。僧归下岭见，人语隔溪闻。谷响寒耕雪，山明夜烧云。家家扣铜鼓，欲赛鲁将军。
名高犹素衣，穷巷掩荆扉。渐老故人少，久贫豪客稀。塞云横剑望，山月抱琴归。几日蓝溪醉，藤花拂钓矶。
京洛多高盖，怜兄剧断蓬。身随一剑老，家入万山空。夜忆萧关月，行悲易水风。无人知此意，甘卧白云中。
燕雁下秋塘，田家自此忙。移蔬通远水，收果待繁霜。野碓舂秔滑，山厨焙茗香。客来还有酒，随事宿茅堂。
叠嶂平芜外，依依识旧邦。气高诗易怨，愁极酒难降。树暗支公院，山寒谢守窗。殷勤楼下水，几日到荆江。
天晚日沈沈，归舟系柳阴。江村平见寺，山郭远闻砧。树密猿声响，波澄雁影深。荣华暂时事，谁识子陵心。
近逢商洛客，知尔住南塘。草阁平春水，柴门掩夕阳。随蜂收野蜜，寻麝采生香。更忆前年醉，松花满石床。
带月饭行侣，西游关塞长。晨鸡鸣远戍，宿雁起寒塘。云卷四山雪，风凝千树霜。谁家游侠子，沈醉卧兰堂。
𣃁药去还归，家人半掩扉。山风藤子落，溪雨豆花肥。寺远僧来少，桥危客到稀。不闻砧杵动，应解制荷衣。
万里不辞劳，寒装叠缊袍。停车山店雨，挂席海门涛。鹰势暮偏急，鹤声秋更高。知君北邙路，留剑泣黄蒿。
将军久已没，行客自兴哀。功业山长在，繁华水不回。乱藤侵废井，荒菊上丛台。借问此中事，几家歌舞来。
藤杖叩松关，春溪𣃁药还。雨晴巢燕急，波暖浴鸥闲。倚槛花临水，回舟月照山。忆归师莫笑，书剑在人间。
疑与武陵通，青溪碧嶂中。水寒深见石，松晚静闻风。遁迹驱鸡吏，冥心失马翁。才应毕婚嫁，还此息微躬。
琴清诗思劳，更欲学龙韬。王粲暂停笔，吕虔初佩刀。夜吟关月静，秋望塞云高。去去从军乐，雕飞代马豪。
故人日已远，身事与谁论。性拙难趋世，心孤易感恩。秋悲怜宋玉，夜舞笑刘琨。徒有干时策，青山尚掩门。
醉舞任生涯，褐宽乌帽斜。庾公先在郡，疏傅早还家。林晚鸟争树，园春蜂护花。高吟应更逸，嵩洛旧烟霞。
云屋何年客，青山白日长。种花春扫雪，看箓夜焚香。上象壶中阔，平生梦里忙。幸承仙籍后，乞取大还方。
涧梅寒正发，莫信笛中吹。素艳雪凝树，清香风满枝。折惊山鸟散，携任野蜂随。今日从公醉，何人倒接䍠。
酒阑横剑歌，日暮望关河。道直去官早，家贫为客多。山昏函谷雨，木落洞庭波。莫尽远游兴，故园荒薜萝。
松亚竹珊珊，心知万井欢。山明迷旧径，溪满涨新澜。客醉瑶台曙，兵防玉塞寒。红楼知有酒，谁肯学袁安。
心法本无住，流沙归复来。锡随山鸟动，经附海船回。洗足柳遮寺，坐禅花委苔。唯将一童子，又欲上天台。
高寺移清宴，渔舟系绿萝。潮平秋水阔，云敛暮山多。广槛停箫鼓，繁弦散绮罗。西楼半床月，莫问夜如何。
孤城漏未残，徒侣拂征鞍。洛北去游远，淮南归梦阑。晓灯回壁暗，晴雪卷帘寒。强尽主人酒，出门行路难。
高人亦未闲，来往楚云间。剑在心应壮，书穷鬓已斑。落帆秋水寺，驱马夕阳山。明日南昌尉，空斋又掩关。
鲈鲙与蒪羹，西风片席轻。潮回孤岛晚，云敛众山晴。丹羽下高阁，黄花垂古城。因秋倍多感，乡树接咸京。
昔年湖上客，留访雪山翁。王氏船犹在，萧家寺已空。月高花有露，烟合水无风。处处多遗韵，何曾入剡中。
爱树满西津，津亭堕泪频。素车应度洛，珠履更归秦。水接三湘暮，山通五岭春。伤离与怀旧，明日白头人。
离别奈情何，江楼凝艳歌。蕙兰秋露重，芦苇夜风多。深怨寄清瑟，远愁生翠蛾。酒酣相顾起，明月棹寒波。
山空叶复落，一迳下新安。风急渡溪晚，雪晴归寺寒。寻云策藤杖，向日倚蒲团。宁忆西游客，劳劳歌路难。
山断水茫茫，洛人西路长。笙歌留远棹，风雨寄华堂。红壁耿秋烛，翠帘凝晓香。谁堪从此去，云树满陵阳。
花落水潺潺，十年离旧山。夜愁添白发，春泪减朱颜。孤剑北游塞，远书东出关。逢君话心曲，一醉灞陵间。
车马长安道，谁知大隐心。蛮僧留古镜，蜀客寄新琴。晒药竹斋暖，𢭏茶松院深。思君一相访，残雪似山阴。
殷勤解金锁，昨夜雨凄凄。山浅忆巫峡，水寒思建溪。远寻红树宿，深向白云啼。好觅来时路，烟萝莫共迷。
身贱与心违，秋风生旅衣。久贫辞国远，多病在家稀。山暝客初散，树凉人未归。西都万馀里，明旦别柴扉。
月凉风静夜，归客泊岩前。桥响犬遥吠，庭空人散眠。紫蒲低水槛，红叶半江船。自有还家计，南湖二顷田。
昔人诗酒地，芳草思王孙。白水半塘岸，青山横郭门。悬岩碑已折，盘石井犹存。无处继行乐，野花空一尊。
萧萧凌雪霜，浓翠异三湘。疏影月移壁，寒声风满堂。卷帘秋更早，高枕夜偏长。忽忆秦溪路，万竿今正凉。
遶屋遍桑麻，村南第一家。林繁树势直，溪转水纹斜。竹院昼看笋，药栏春卖花。故园归未得，到此是天涯。
北岭枕南塘，数家村落长。莺啼幼妇懒，蚕出小姑忙。烟草近沟湿，风花临路香。自怜非楚客，春望亦心伤。
萧寺暂相逢，离忧满病容。寒斋秋少燕，阴壁夜多蛩。树暗水千里，山深云万重。怀君在书信，莫过雁回峰。
气逸何人识，才高举世疑。祢生狂善赋，陶令醉能诗。碧水鲈鱼思，青山𫛳鸟悲。至今孤冢在，荆棘楚江湄。
故人天下定，垂钓碧岩幽。旧迹随台古，高名寄水流。鸟喧群木晚，蝉急众山秋。更待新安月，凭君暂驻舟。
南楼春一望，云水共昏昏。野店归山路，危桥带郭村。晴烟和草色，夜雨长溪痕。下岸谁家住，残阳半掩门。
飘飘随晚浪，杯影入鸥群。岸冻千船雪，岩阴一寺云。夜灯江北见，寒磬水西闻。鹤岭烟霞在，归期不羡君。
绿树荫青苔，柴门临水开。簟凉初熟麦，枕腻乍经梅。鱼跃海风起，鼍鸣江雨来。佳人竟何处，日夕上楼台。
磻溪连灞水，商岭接秦山。青汉不回驾，白云长掩关。雀喧知鹤静，凫戏识鸥闲。却笑南昌尉，悠悠城市间。
溪亭四面山，横柳半溪湾。蝉响螳螂急，鱼深翡翠闲。水寒留客醉，月上与僧还。犹恋萧萧竹，西斋未掩关。
暖枕眠溪柳，僧斋昨夜期。茶香秋梦后，松韵晚吟时。共戏鱼翻藻，争栖鸟坠枝。重阳应一醉，栽菊助东篱。
红叶晚萧萧，长亭酒一瓢。残云归太华，疏雨过中条。树色随山迥，河声入海遥。帝乡明日到，犹自梦渔樵。
吴歌咽深思，楚客怨归程。寺晓楼台迥，江秋管吹清。早潮低水槛，残月下山城。惆怅回舟日，湘南春草生。
禅床深竹里，心与径山期。结社多高客，登坛尽小师。早秋归寺远，新雨上滩迟。别后江云碧，南斋一首诗。
征车何轧轧，南北极天涯。孤枕易为客，远书难到家。乡连云外树，城闭月中花。犹有扁舟思，前年别若耶。
秋来水上亭，几处似岩扃。戏鸟翻江叶，游龟带绿萍。管弦心戚戚，罗绮鬓星星。行乐非吾事，西斋尚有萤。
东西车马尘，巩洛与咸秦。山月夜行客，水烟朝渡人。树凉风皓皓，滩浅石磷磷。会待功名就，扁舟寄此身。
漠漠故宫地，月凉风露幽。鸡鸣荒戍晓，雁过古城秋。杨柳北归路，蒹葭南渡舟。去乡今已远，更上望京楼。
宴罢众宾散，长歌携一卮。溪亭相送远，山郭独归迟。风槛夕云散，月轩寒露滋。病来双鬓白，不是旧离时。
越兵驱绮罗，越女唱吴歌。宫尽燕声少，台荒麋迹多。茱萸垂晓露，菡萏落秋波。无复君王醉，满城颦翠蛾。
香迳遶吴宫，千帆落照中。鹳鸣山欲雨，鱼跃水多风。城带晚莎绿，池连秋蓼红。当年国门外，谁识伍员忠。
草堂近西郭，遥对敬亭开。枕腻海云起，簟凉山雨来。高歌怀地肺，远赋忆天台。应学相如志，终须驷马回。
西岩有高兴，路僻几人知。松荫花开晚，山寒酒熟迟。游从随野鹤，休息遇灵龟。长见邻翁说，容华似旧时。
怀土泣京华，旧山归路赊。静依禅客院，幽学野人家。林晚鸟争树，园春蝶护花。东门有闲地，谁种邵平瓜。
山在水滔滔，流年欲二毛。湘潭归梦远，燕赵客程劳。露晓红兰重，云晴碧树高。逢秋正多感，万里别同袍。
端居换时节，离恨隔龙泷。苔色上春阁，柳阴移晚窗。寄怀因桂水，流泪极枫江。此日南来使，金盘鱼一双。
南国别经年，云晴波接天。蒲深㶉𫛶戏，花暖鹧鸪眠。竹暗湘妃庙，枫阴楚客船。唯应洞庭月，万里共婵娟。
故国无归处，官闲忆远游。吴僧秣陵寺，楚客洞庭舟。久病先知雨，长贫早觉秋。壮心能几许，伊水更东流。
尊前万里愁，楚塞与皇州。云识潇湘雨，风知鄠杜秋。潮平犹倚棹，月上更登楼。他日沧浪水，渔歌对白头。
来往几经过，前轩枕大河。远帆春水阔，高寺夕阳多。蝶影下红药，鸟声喧绿萝。故山归未得，徒咏采芝歌。
艳阳无处避，皎洁不成容。素质添瑶水，清光散玉峰。眠鸥犹恋草，栖鹤未离松。闻在金銮望，群仙对九重。
倾幕来华馆，淹留二使君。舞移清夜月，歌断碧空云。海郡楼台接，江船剑戟分。明时自骞翥，无复叹离群。
江行春欲半，孤枕弋阳堤。云暗犹飘雪，潮寒未应溪。饮猿闻棹散，飞鸟背船低。此路成幽绝，家山巩洛西。
吴僧诵经罢，败衲倚蒲团。钟韵花犹敛，楼阴月向残。晴山开殿响，秋水卷帘寒。独恨孤舟去，千滩复万滩。
萧萧芦荻花，郢客独辞家。远棹依山响，危樯转浦斜。水寒澄浅石，潮落涨虚沙。莫与征徒望，乡园去渐赊。
西岩一磬长，僧起树苍苍。开殿洒寒水，诵经焚晚香。竹风云渐散，杉露月犹光。无复重来此，归舟凌夕阳。
春寻采药翁，归路宿禅宫。云起客眠处，月残僧定中。藤花深洞水，槲叶满山风。清境不能住，朝朝惭远公。
潺湲遶门水，未省濯缨尘。鸟散千岩曙，蜂来一迳春。杉松还待客，芝术不求人。宁学磻溪叟，逢时罢隐沦。
南楼送郢客，西郭见荆门。凫鹄下寒渚，牛羊归远村。兰舟倚行掉，桂酒掩馀尊。重此一留宿，前村烟水昏。
儒翁九十馀，旧向此山居。生寄一壶酒，死留千卷书。槛摧新竹少，池浅故莲疏。但有子孙在，带经还荷锄。
曾经黑山虏，一剑出重围。年长穷书意，时清隐钓矶。高斋云外住，瘦马月中归。唯说乡心苦，春风雁北飞。
适意极春日，南台披薜萝。花光晴漾漾，山色昼峨峨。湘水美人远，信陵豪客多。唯凭一瓢酒，弹瑟纵高歌。
三年婴酒渴，高卧似袁安。秋色鬓应改，夜凉心已宽。风衣藤簟滑，露井竹床寒。卧忆郊扉月，恩深未挂冠。
私归人暂适，扶杖遶西林。风急柳溪响，露寒莎径深。一身仍白发，万虑只丹心。此意无言处，高窗托素琴。
楼台横复重，犹有半岩空。萝洞浅深水，竹廊高下风。晴山疏雨后，秋树断云中。未尽平生意，孤帆又向东。
羽客炼丹井，井留人已无。旧泉青石下，馀甃碧山隅。云朗镜开匣，月寒冰在壶。仍闻酿仙酒，此水过琼酴。
簟凉襟袖清，月没尚残星。山果落秋院，水花开晓庭。疏藤风袅袅，圆桂露冥冥。正忆江南寺，岩斋闻诵经。
无辞一杯酒，昔日与君深。秋色换归鬓，曙光生别心。桂花山庙冷，枫树水楼阴。此路千馀里，应劳楚客吟。
往年公子宅，夜宴乐难忘。高竹动疏翠，早莲飘暗香。珠盘凝宝瑟，绮席遰华觞。今日皆何处，闭门春草长。
津亭多别离，杨柳半无枝。住接猿啼处，行逢雁过时。江风飏帆急，山月下楼迟。还就西斋宿，烟波劳梦思。
𣃁石种松子，数根侵杳冥。天寒犹讲律，雨暗尚寻经。小殿灯千盏，深炉水一瓶。碧云多别思，休到望溪亭。
仙署淹清景，雪华松桂阴。夜凌瑶席宴，春寄玉京吟。烛晃垂罗幕，香寒重绣衾。相思不相访，烟月剡溪深。
酒𬪩花一树，何暇卓文君。客坐长先饮，公闲半已曛。水乡春足雨，山郭夜多云。何似参禅理，荣枯尽不闻。
病客与僧闲，频来不掩关。高窗云外树，疏磬雨中山。离索秋虫响，登临夕鸟还。心知落帆处，明日浙河湾。
绿水暖青𬞟，湘潭万里春。瓦尊迎海客，铜鼓赛江神。避雨松枫岸，看云杨柳津。长安一杯酒，座上有归人。
西岩一径通，知学采芝翁。寒暑丹心外，光阴白发中。水深鱼避钓，云迥鹤辞笼。坐想还家日，人非井邑空。
侯门大道傍，蝉噪树苍苍。开鏁洞门远，下帘宾馆凉。栏围红药盛，架引绿萝长。永日一欹枕，故山云水乡。
恨与前欢隔，愁因此会同。迹高芸阁吏，名散雪楼翁。城闭三秋雨，帆飞一夜风。酒醒鲈鲙美，应在竟陵东。
城高不可下，永日一登临。曲槛凉飙急，空楼返照深。苇花迷夕棹，梧叶散秋砧。谩作归田赋，蹉跎岁欲阴。
来暮亦何愁，金貂在鹢舟。斾随寒浪动，帆带夕阳收。布令滕王阁，裁诗郢客楼。即应归凤沼，中外赞天休。
风度龙山暗，云凝象阙阴。瑞花琼树合，仙草玉苗深。欲醉梁王酒，先调楚客琴。即应携手去，将此助商霖。
年来不自得，一望几伤心。风转蕙兰色，月移松桂阴。马随边草远，帆落海云深。明旦各分首，更听梁甫吟。
城下水萦回，潮冲野艇来。鸟惊山果落，龟泛绿萍开。白首书千卷，朱颜酒一杯。南轩自流涕，不是望燕台。
春草越吴间，心期旦夕还。酒乡逢客病，诗境遇僧闲。倚棹冰生浦，登楼雪满山。东风不可待，归鬓坐斑斑。
清湘吊屈原，垂泪撷𬞟蘩。谤起乘轩鹤，机沈在槛猿。乾坤三事贵，华夏一夫冤。宁有唐虞世，心知不为言。
芦苇暮修修，溪禽上钓舟。露凉花敛夕，风静竹含秋。素志应难契，清言岂易求。相欢一瓢酒，明日醉西楼。
车马楚城壕，清歌送浊醪。露花羞别泪，烟草让归袍。鸟浴春塘暖，猿吟暮岭高。寻仙在仙骨，不用废牛刀。
何必老林泉，冥心便是禅。讲时开院去，斋后下帘眠。镜朗灯分焰，香销印绝烟。真乘不可到，云尽月明天。
燕雁水乡飞，京华信自稀。簟瓢贫守道，书剑病忘机。叠鼓吏初散，繁钟鸟独归。高梧与疏柳，风雨似郊扉。
丹叶下西楼，知君万里愁。钟非黔峡寺，帆是敬亭舟。山色和云暮，湖光共月秋。天台多道侣，何惜更南游。
禅扉倚石梯，云湿雨凄凄。草色分松迳，泉声咽稻畦。棹移滩鸟没，钟断岭猿啼。入夜花如雪，回舟忆剡溪。
台殿冠嵯峨，春来日日过。水分诸院少，云近上方多。众籁凝丝竹，繁英耀绮罗。酒酣诗自逸，乘月棹寒波。
西林本行殿，池榭日坡陁。雨过水初涨，云开山渐多。晓街垂御柳，秋院闭宫莎。借问龙归处，鼎湖空碧波。
宅前云水满，高兴一书生。垂钓有深意，望山多远情。夜棋留客宿，春酒劝僧倾。未作干时计，何人问姓名。
老归江上寺，不忘旧师恩。驻锡逢山色，停杯见浪痕。秋涛吞楚驿，晓月上荆门。为访题诗处，莓苔几字存。
花在舞楼空，年年依旧红。泪光停晓露，愁态倚春风。开处妾先死，落时君亦终。东流两三片，应在夜泉中。
香径小船通，菱歌遶故宫。鱼沈秋水静，鸟宿暮山空。荷叶桥边雨，芦花海上风。归心无处托，高枕画屏中。
直道知难用，经年向水滨。宅从栽竹贵，家为买书贫。就学多新客，登朝尽故人。蓬莱自有路，莫羡武陵春。
桑柘满江村，西斋接海门。浪冲高岸响，潮入小池浑。嵒树阴棋局，山花落酒樽。相逢亦留宿，还似识王孙。
十年剑中路，传尽本师经。晓月下黔峡，秋风归敬亭。开门新树绿，登阁旧山青。遥想论禅处，松阴水一瓶。
贫居乐游此，江海思迢迢。雪夜书千卷，花时酒一瓢。独愁秦树老，孤梦楚山遥。有路应相念，风尘满黑貂。
明星低未央，莲阙迥苍苍。叠鼓催残月，疏钟迎早霜。关防浮瑞气，宫馆耀神光。再拜为君寿，南山高且长。
战马昔纷纷，风惊嵩少尘。全家南渡远，旧友北来频。罢酒松筠晚，赋诗杨柳春。谁言今夜月，同是洛阳人。
素衣京洛尘，归棹过南津。故里迹犹在，旧交心更亲。月高萧寺夜，风暖庾楼春。诗酒应无暇，朝朝问旅人。
绿水棹云月，洞庭归路长。春桥悬酒幔，夜栅集茶樯。箬叶沈溪暖，𬞟花遶郭香。应逢柳太守，为说过潇湘。
坐待故人宿，月华清兴秋。管弦谁处醉，池馆此时愁。风过渚荷动，露含山桂幽。孤吟不可曙，昨夜共登楼。
禅空心已寂，世路任多岐。到院客长见，闭关人不知。寺喧听讲绝，厨远送斋迟。墙外洛阳道，东西无尽时。
扰扰换时节，旧山琪树阴。犹乖清汉志，空负白云心。广陌埃尘远，重门管吹深。劳歌极西望，芸省有知音。
霄汉两飞鸣，喧喧动禁城。桂堂同日盛，芸阁间年荣。香掩蕙兰气，韵高鸾鹤声。应怜茂陵客，未有子虚名。
南斋知数宿，半为木兰开。晴阁留诗遍，春帆载酒回。烟深杨子宅，云断越王台。自有孤舟兴，何妨更一来。
霁色明高𪩘，关河独望遥。残云归太华，疏雨过中条。鸟散绿萝静，蝉鸣红树凋。何言此时节，去去任蓬飘。
花下送归客，路长应过秋。暮随江鸟宿，寒共岭猿愁。众水喧严濑，群峰抱沈楼。因君几南望，曾向此中游。
中岩多少隐，提榼抱琴游。潭冷薜萝晚，山香松桂秋。瓢闲高树挂，杯急曲池流。独有迷津客，东西南北愁。
征夫天一涯，醉赠别吾诗。雁迥参差远，龙多次第迟。宁歌还夜苦，宋赋更秋悲。的的遥相待，清风白露时。
山水引归路，陆郎从此谙。秋茶垂露细，寒菊带霜甘。台倚乌龙岭，楼侵白雁潭。沈公如借问，心在浙河南。
江曲山如画，贪程亦驻舟。果随岩狖落，槎带水禽流。客散他乡夜，人归故国秋。樽前挂帆去，风雨下西楼。
旅葬不可问，茫茫西陇头。水云青草湿，山月白杨愁。琴信有时罢，剑伤无处留。淮南旧烟月，孤棹更逢秋。
儒家有释子，年少学支公。心出是非外，迹辞荣辱中。锡寒秦岭月，杯急楚江风。离怨故园思，小秋梨叶红。
归卧养天真，鹿裘乌角巾。茂陵闲久病，彭泽醉长贫。冠盖西园夜，笙歌北里春。谁怜清渭曲，又老钓鱼人。
调瑟劝离酒，苦谙荆楚门。竹斑悲帝女，草绿怨王孙。潮落九疑迥，雨连三峡昏。同来不同去，迢遰更伤魂。
绿云多学术，黄髪竟无成。酒纵山中性，诗留海上名。读书新树老，垂钓旧矶平。今日悲前事，西风闻哭声。
从官任直道，几处脱长裾。殁后儿犹小，葬来人渐疏。新邻占池馆，长史觅图书。身贱难相报，平生恨有馀。
沧波天堑外，何岛是新罗。舶主辞番远，碁僧入汉多。海风吹白鹤，沙日晒红螺。此去知投笔，须求利剑磨。
西园春欲尽，芳草径难分。静语唯幽鸟，闲眠独使君。密林生雨气，古石带苔文。虽去清朝远，朝朝见白云。
江昏山半晴，南阻绝人行。葭菼连云色，杉松共雨声。早秋仍燕舞，深夜更鼍鸣。为报迷津客，讹言未可轻。
步步入山门，仙家鸟径分。渔樵不到处，麋鹿自成群。石面迸出水，松头穿破云。道人星月下，相次礼茅君。
云物如故乡，山川异岐路。年来未归客，马上春欲暮。一樽花下酒，残日水西树。不待管弦终，摇鞭背花去。
忆昨未知道，临川每羡鱼。世途行处见，人事病来疏。微雨秋栽竹，孤灯夜读书。怜君亦同志，晚岁傍山居。
何处少人事，西山旧草堂。晒书秋日晚，洗药石泉香。浚岭有朝雨，北窗生夜凉。从劳问归路，峰叠遶家乡。
回报隐居士，莫愁山兴阑。求人颜色尽，知道性情宽。信谱弹琴误，缘崖㔉药难。东皋亦自给，殊愧远相安。
谿长山几重，十里万株松。秋日下丹槛，暮云归碧峰。树栖新放鹤，潭隐旧降龙。还在孤舟宿，卧闻初夜钟。
江城红叶尽，旅思复凄伤。孤梦家山远，独眠秋夜长。道存空倚命，身贱未归乡。南望空垂泪，天边雁一行。
有计自安业，秋风罢苦吟。买山兼种竹，对客更弹琴。烟起药园晚，杵声松院深。闲眠得真性，惆怅旧时心。
通竹引泉脉，泓澄潋石盆。惊鱼翻藻叶，浴鸟上松根。残月留山影，高风耗水痕。谁家秋洗药，来往自开门。
昔话平生志，高斋曾见留。道孤心易感，恩重力难酬。独立千峰晓，频来一叶秋。鸡鸣应有处，不觉泪空流。
夜程何处宿，山叠树层层。孤馆闭秋雨，空堂停曙灯。歌惭渔浦客，诗学雁门僧。此意无人识，明朝见李膺。
绿萝萦数匝，本在草堂间。秋色寄高树，昼阴笼远山。移花疏处种，㔉药困时攀。日暮微风起，难寻旧径还。
双岩泻一川，回马断桥前。古庙阴风地，寒钟暮雨天。沙虚留虎迹，水滑带龙涎。却下临江路，潮深无渡船。
失意归三径，伤春别九门。薄烟杨柳路，微雨杏花村。牧竖还呼犊，邻翁亦抱孙。不知余正苦，迎马问寒温。
何年去此地，南浦满凫雏。云汉知心远，林塘觉思孤。低飞下晚树，独睡映新蒲。为尔多归兴，前年在五湖。
处处哭声悲，行人马亦迟。店闲无火日，村暖斫桑时。泣路同杨子，烧山忆介推。清明明日是，甘负故园期。
故里千帆外，深春一雁飞。干名频恸哭，将老欲何归。未谷抛还忆，交亲晚更稀。空持望乡泪，霑洒寄来衣。
心悟觉身劳，云中弃宝刀。久闲生䏶肉，多寿长眉毫。客棹春潮急，禅斋暮雪高。南𤃩一回首，山碧水滔滔。
闭门池馆静，云访紫芝翁。零落槿花雨，参差荷叶风。夜碁全局在，春酒半壶空。长啸倚西阁，悠悠名利中。
志凌三蜀客，心爱五湖人。𢬵死酒中老，谋生书外贫。扫花眠石榻，𢭏药转溪轮。往往乘黄牸，鹿裘乌角巾。
异乡多远情，梦断落江城。病起惭书癖，贫家负酒名。过春花自落，竟晓月空明。独此一长啸，故人天际行。
望月忆披襟，长溪柳半阴。高斋初酿酒，孤棹远携琴。犬吠秋山迥，鸡鸣晓树深。开门更攲枕，谁识野人心。
飞盖集兰堂，清歌遰柏觞。高城榆柳荫，虚阁芰荷香。海月秋偏静，山风夜更凉。自怜书万卷，扶病对萤光。
几日卧南亭，卷帘秋月清。河关初罢梦，池阁更含情。寒露润金井，高风飘玉筝。前年共游客，刀笔事戎旌。
金风荡天地，关西群木凋。早霜鸡喔喔，残月马萧萧。紫陌秦山近，青枫楚树遥。还同长卿志，题字满河桥。
霜风露叶下，远思独裴回。夜久草堂静，月明山客来。遣贫相劝酒，忆字共书灰。何事清平世，干名待有媒。
浙南分首日，谁谓别经时。路远遥相访，家贫喜见知。不须辞小酌，更请续新诗。但得心中剑，酬恩会有期。
双岩泻一川，十里绝人烟。古庙阴风地，寒钟暮雨天。沙虚留虎迹，水滑带龙涎。不及曹溪侣，空林已夜禅。
樟亭去已远，来上虎头岩。滩急水移棹，山回风满帆。石梯迎雨滑，沙井落潮醎。何以慰行旅，如公书一缄。
路长春欲尽，歌怨酒初酣。白社莲宫北，青袍桂水南。驿行盘鸟道，船宿避龙潭。真得诗人趣，烟霞处处谙。
山斋路几层，败衲学真乘。寒暑移双树，光阴尽一灯。风飘高竹雪，泉涨小池冰。莫讶频来此，修身欲到僧。
念远坐西阁，华池涵月凉。书回秋欲尽，酒醒夜初长。露白莲衣浅，风清蕙带香。前年此佳景，兰棹醉横塘。
初霁独登赏，西楼多远风。横烟秋水上，疏雨夕阳中。高树下山鸟，平芜飞草虫。唯应待明月，千里与君同。
蜀道下湘渚，客帆应不迷。江分三峡响，山并九华齐。秋泊雁初宿，夜吟猿乍啼。归时慎行李，莫到石城西。
花开又花落，时节暗中迁。无计延春日，可能留少年。小藂初散蝶，高柳即闻蝉。繁艳归何处，满山啼杜鹃。
聚散竟无形，回肠百结成。古今销不得，离别觉潜生。降虏将军思，穷秋远客情。何人更憔悴，落第泣秦京。
两两戏沙汀，长疑画不成。锦机争织样，歌曲爱呼名。好□顾栖息，堪怜泛浅情。凫鸥皆尔类，唯羡独含情。
带霜南去雁，夜好宿汀沙。惊起向何处，高飞极海涯。入云声渐远，离岳路犹赊。归梦当时断，参差欲到家。
到晓不成梦，思量堪白头。多无百年命，长有万般愁。世事应难尽，营生卒未休。莫言名与利，名利是身雠。
失枕惊先起，人家半梦中。闻鸡凭早晏，占斗认西东。辔湿知行露，衣单觉晓风。秋阳弄光影，忽吐半林红。
南郭望归处，郡楼高卷帘。平桥低皂盖，曲岸转彤襜。江晚笙歌促，山晴鼓角严。羊公莫先醉，清晓月纤纤。
相如愧许询，寥落向溪滨。竹马儿犹小，荆钗妇惯贫。独愁忧过日，多病不如人。莫怪青袍选，长安隐旧春。
无机还得罪，直道不伤情。微雨昏山色，疏笼闭鹤声。闲居多野客，高枕见江城。门外长谿水，怜君又濯缨。
少年乘勇气，百战过乌孙。力尽边城难，功加上将恩。晓风听戍角，残月倚营门。自说轻生处，金疮有旧痕。
不知身老大，犹似旧时狂。为酒游山县，留诗遍草堂。归期秋未尽，离恨日偏长。更羡君兄弟，参差雁一行。
相见又南北，中宵泪满襟。旅游知世薄，贫别觉情深。歌管一尊酒，山川万里心。此身多在路，休诵异乡吟。
故国今何在，扁舟竟不归。云移山漠漠，江阔树依依。晚色千帆落，秋声一雁飞。此时兼送客，凭槛欲霑衣。
寥落故人宅，重来身已亡。古苔残墨沼，深竹旧书堂。秋色馆池静，雨声云木凉。无因展交道，日暮倍心伤。
棠棣黄花发，忘忧碧叶齐。人闲微病酒，燕重远兼泥。混沌何由凿，青冥有未梯。高阳旧徒侣，时复一相携。
昨夜玉轮明，传闻近太清。凉波冲碧瓦，晓晕落金茎。露索秦宫井，风弦汉殿筝。几时绵竹颂，拟荐子虚名。
真人塞其内，夫子入于机。未肯投竿起，惟欢负米归。雪中东郭履，堂上老莱衣。读遍先贤传，如君事者稀。
自喜蜗牛舍，兼容燕子巢。绿筠遗粉箨，红药绽香苞。虎过遥知阱，鱼来且佐庖。慢行成酩酊，邻壁有松醪。
鬼疟朝朝避，春寒夜夜添。未惊雷破柱，不报水齐檐。虎箭侵肤毒，鱼钩刺骨铦。鸟言成谍诉，多是恨彤幨。
户尽悬秦网，家多事越巫。未曾容獭祭，只是纵猪都。点对连鳌饵，搜求缚虎符。贾生兼事鬼，不信有洪炉。
行李逾南极，旬时到旧乡。楚芝应遍紫，邓橘未全黄。渠浊村舂急，旗高社酒香。故山归梦喜，先入读书堂。
夕阳归路后，霜野物声干。集鸟翻渔艇，残虹拂马鞍。刘桢元抱病，虞寄数辞官。白袷经年卷，西来及早寒。
本以高难饱，徒劳恨费声。五更疏欲断，一树碧无情。薄宦梗犹泛，故园芜已平。烦君最相警，我亦举家清。
春咏敢轻裁，衔辞入半杯。已遭江映柳，更被雪藏梅。寡和真徒尔，殷忧动即来。从诗得何报，惟感二毛催。
离居星岁易，失望死生分。酒瓮凝馀桂，书签冷旧芸。江风吹雁急，山木带蝉曛。一叫千回首，天高不为闻。
有美扶皇运，无谁荐直言。已为秦逐客，复作楚冤魂。湓浦应分派，荆江有会源。幷将添恨泪，一洒问乾坤。
白阁他年别，朱门此夜过。疏帘留月魄，珍簟接烟波。太守三刀梦，将军一箭歌。国租容客旅，香熟玉山禾。
世上苍龙种，人间武帝孙。小来惟射猎，兴罢得乾坤。渭水天开苑，咸阳地献原。英灵殊未已，丁傅渐华轩。
昔叹谗销骨，今伤泪满膺。空馀双玉剑，无复一壶冰。江势翻银砾，天文露玉绳。何因携庾信，同去哭徐陵。
城窄山将压，江宽地共浮。东南通绝域，西北有高楼。神护青枫岸，龙移白石湫。殊乡竟何祷，箫鼓不曾休。
茂苑城如画，阊门瓦欲流。还依水光殿，更起月华楼。侵夜鸾开镜，迎冬雉献裘。从臣皆半醉，天子正无愁。
许靖犹羁宦，安仁复悼亡。兹辰聊属疾，何日免殊方。秋蝶无端丽，寒花只暂香。多情真命薄，容易即回肠。
天上参旗过，人间烛焰销。谁言整双履，便是隔三桥。知处黄金鏁，曾来碧绮寮。凭栏明日意，池阔雨萧萧。
近郭西溪好，谁堪共酒壶。苦吟防柳恽，多泪怯杨朱。野鹤随君子，寒松揖大夫。天涯常病意，岑寂胜欢娱。
章台从掩映，郢路更参差。见说风流极，来当婀娜时。桥回行欲断，堤远意相随。忍放花如雪，青楼扑酒旗。
已带黄金缕，仍飞白玉花。长时须拂马，密处少藏鸦。眉细从他敛，腰轻莫自斜。玳梁谁道好，偏拟映卢家。
复壁交青琐，重帘挂紫绳。如何一柱观，不碍九枝灯。扇薄常规月，钗斜只镂冰。歌成犹未唱，秦火入夷陵。
石城夸窈窕，花县更风流。簟冰将飘枕，帘烘不隐钩。玉童收夜钥，金狄守更筹。共笑鸳鸯绮，鸳鸯两白头。
气尽前溪舞，心酸子夜歌。峡云寻不得，沟水欲如何。朔雁传书绝，湘篁染泪多。无由见颜色，还自托微波。
凄凉宝剑篇，羁泊欲穷年。黄叶仍风雨，青楼自管弦。新知遭薄俗，旧好隔良缘。心断新丰酒，销愁斗几千。
燕体伤风力，鸡香积露文。殷鲜一相杂，啼笑两难分。月里宁无姊，云中亦有君。三清与仙岛，何事亦离群。
珠馆薰燃久，玉房梳扫馀。烧兰才作烛，襞锦不成书。本以亭亭远，翻嫌眽眽疏。回头问残照，残照更空虚。
叶叶复翻翻，斜桥对侧门。芦花惟有白，柳絮可能温。西子寻遗殿，昭君觅故村。年年芳物尽，来别败兰荪。
韩蝶翻罗幕，曹蝇拂绮窗。鬬鸡回玉勒，融麝暖金釭。玳瑁明书阁，琉璃冰酒缸。画楼多有主，鸾凤各双双。
萱草含丹粉，荷花抱绿房。鸟应悲蜀帝，蝉是怨齐王。通内藏珠府，应官解玉坊。桥南荀令过，十里送衣香。
一盏新罗酒，凌晨恐易消。归应冲鼓半，去不待笙调。歌好惟愁和，香浓岂惜飘。春场铺艾帐，下马雉媒娇。
全溪不可到，况复尽馀醅。汉苑生春水，昆池换劫灰。战蒲知雁唼，皱月觉鱼来。清兴恭闻命，言诗未敢回。
闻君来日下，见我最娇儿。渐大啼应数，长贫学恐迟。寄人龙种瘦，失母凤雏痴。语罢休边角，青灯两鬓丝。
上国社方见，此乡秋不归。为矜皇后舞，犹著羽人衣。拂水斜纹乱，衔花片影微。卢家文杏好，试近莫愁飞。
将泥红蓼岸，得草绿杨村。命侣添新意，安巢复旧痕。去应逢阿母，来莫害王孙。记取丹山凤，今为百鸟尊。
族亚齐安陆，风高汉武威。烟波别墅醉，花月后门归。青海闻传箭，天山报合围。一朝携剑起，上马即如飞。
含情春晼晚，暂见夜阑干。楼响将登怯，帘烘欲过难。多羞钗上燕，真愧镜中鸾。归去横塘晓，华星送宝鞍。
地暖无秋色，江晴有暮晖。空馀蝉嘒嘒，犹向客依依。村小犬相护，沙平僧独归。欲成西北望，又见鹧鸪飞。
照梁初有情，出水旧知名。裙衩芙蓉小，钗茸翡翠轻。锦长书郑重，眉细恨分明。莫近弹碁局，中心最不平。
初来小苑中，稍与琐闱通。远恐芳尘断，轻忧艳雪融。只知防皓露，不觉逆尖风。回首双飞燕，乘时入绮栊。
幽人不倦赏，秋暑贵招邀。竹碧转怅望，池清尤寂寥。露花终裛湿，风蝶强娇饶。此地如携手，兼君不自聊。
高阁客竟去，小园花乱飞。参差连曲陌，迢遰送斜晖。肠断未忍扫，眼穿仍欲归。芳心向春尽，所得是沾衣。
池上与桥边，难忘复可怜。帘开最明夜，簟卷已凉天。流处水花急，吐时云叶鲜。姮娥无粉黛，只是逞婵娟。
大夏资轻策，全溪赠所思。静怜穿树远，滑想过苔迟。鹤怨朝还望，僧闲暮有期。风流真底事，常欲傍清羸。
娉婷小苑中，婀娜曲池东。朝佩皆垂地，仙衣尽带风。七贤宁占竹，三品且饶松。肠断灵和殿，先皇玉座空。
李径独来数，愁情相与悬。自明无月夜，强笑欲风天。减粉与园箨，分香沾渚莲。徐妃久已嫁，犹自玉为钿。
已驾七香车，心心待晓霞。风轻惟响珮，日薄不嫣花。桂嫩传香远，榆高送影斜。成都过卜肆，曾妒识灵槎。
摵摵度瓜园，依依傍竹轩。秋池不自冷，风叶共成喧。窗迥有时见，檐高相续翻。侵宵送书雁，应为稻粱恩。
暗暗淡淡紫，融融冶冶黄。陶令篱边色，罗含宅里香。几时禁重露，实是怯残阳。愿泛金鹦鹉，升君白玉堂。
春物岂相干，人生只强欢。花犹曾敛夕，酒竟不知寒。异城东风湿，中华上象宽。此楼堪北望，轻命倚危栏。
千二百轻鸾，春衫瘦著宽。倚风行稍急，含雪语应寒。带火遗金斗，兼珠碎玉盘。河阳看花过，曾不问潘安。
飞来绣户阴，穿过画楼深。重傅秦台粉，轻涂汉殿金。相兼惟柳絮，所得是花心。可要凌孤客，邀为子夜吟。
压迳复缘沟，当窗又映楼。终销一国破，不啻万金求。鸾凤戏三岛，神仙居十洲。应怜萱草淡，却得号忘忧。
后合罢朝眠，前墀思黯然。梅应未假雪，柳自不胜烟。泪续浅深绠，肠危高下弦。红颜无定所，得失在当年。
匝路亭亭艳，非时裛裛香。素娥惟与月，青女不饶霜。赠远虚盈手，伤离适断肠。为谁成早秀，不待作年芳。
一桃复一李，井上占年芳。笑处如临镜，窥时不隐墙。敢言西子短，谁觉宓妃长。珠玉终相类，同名作夜光。
都无色可并，不奈此香何。瑶席乘凉设，金羁落晚过。回衾灯照绮，渡袜水沾罗。预想前秋别，离居梦櫂歌。
拟杯当晓起，呵镜可微寒。隔箔山樱熟，褰帷桂烛残。书长为报晚，梦好更寻难。影响输双蝶，偏过旧畹兰。
舟小回仍数，楼危凭亦频。燕来从及社，蝶舞太侵晨。绛雪除烦后，霜梅取味新。年华无一事，只是自伤春。
沩水闻贞媛，常山索锐师。昔忧迷帝力，今分送王姬。事等和强虏，恩殊睦本枝。四郊多垒在，此礼恐无时。
贞吝嫌兹世，会心驰本原。人非四禅缚，地绝一尘喧。霜露欹高木，星河压故园。撕游傥为胜，九折幸回轩。
别地萧条极，如何更独来。秋应为黄叶，雨不厌青苔。沈约只能瘦，潘仁岂是才。杂情堪底寄，惟有冷于灰。
小苑试春衣，高楼倚暮晖。夭桃惟是笑，舞蝶不空飞。赤岭久无耗，鸿门犹合围。几家缘锦字，含泪坐鸳机。
荒村倚废营，投宿旅魂惊。断雁高仍急，寒溪晓更清。昔年尝聚盗，此日颇分兵。猜贰谁先致，三朝事始平。
深居俯夹城，春去夏犹清。天意怜幽草，人间重晚晴。并添高阁迥，微注小窗明。越鸟巢干后，归飞体更轻。
积雨晚骚骚，相思正郁陶。不知人万里，时有燕双高。寇盗缠三辅，莓苔滑百牢。圣朝推卫霍，归日动仙曹。
迥拂来鸿急，斜催别燕高。已寒休惨淡，更远尚呼号。楚色分西塞，夷音接下牢。归舟天外有，一为戒波涛。
洞庭鱼可拾，不假更垂罾。闹若雨前蚁，多于秋后蝇。岂思鳞作簟，仍计腹为灯。浩荡天池路，翱翔欲化鹏。
国以斯文重，公仍内署来。风标森太华，星象逼中台。朝满迁莺侣，门多吐凤才。宁同鲁司寇，惟铸一颜回。
延颈全同鹤，柔肠素怯猿。湘波无限泪，蜀魄有馀冤。轻幰长无道，哀筝不出门。何由问香炷，翠幕自黄昏。
水急愁无地，山深故有云。那通极目望，又作断肠分。郑驿来虽及，燕台哭不闻。犹馀遗意在，许刻镇南勋。
高桃留晚实，寻得小庭南。矮堕绿云髻，欹危红玉簪。惜堪充凤食，痛已被莺含。越鸟夸香荔，齐名亦未甘。
竟日小桃园，休寒亦未暄。坐莺当酒重，送客出墙繁。啼久艳粉薄，舞多香雪翻。犹怜未圆月，先出照黄昏。
晴暖感馀芳，红苞杂绛房。落时犹自舞，扫后更闻香。梦罢收罗荐，仙归敕玉箱。回肠九回后，犹有剩回肠。
九县怀雄武，三灵仰睿文。周王传叔父，汉后重神君。玉律朝惊露，金茎夜切云。笳箫凄欲断，无复咏横汾。
玉塞惊宵柝，金桥罢举烽。始巢阿阁凤，旋驾鼎湖龙。门咽通神鼓，楼凝警夜钟。小臣观吉从，犹误欲东封。
莫验昭华琯，虚传甲帐神。海迷求药使，雪隔献桃人。桂寝青云断，松扉白露新。万方同象鸟，举恸满秋尘。
缓逐烟波起，如妒柳绵飘。故临飞阁度，欲入回陂销。萦歌怜画扇，敞景弄柔条。更奈天南位，牛渚宿残宵。
密帐真珠络，温帏翡翠装。楚腰知便宠，宫眉正鬬强。结带悬栀子，绣领刺鸳鸯。轻寒衣省夜，金斗熨沉香。
郎船安两桨，侬舸动双桡。扫黛开宫额，裁裙约楚腰。乖期方积思，临酒欲拌娇。莫以采菱唱，欲羡秦台箫。
窗下寻书细，溪边坐石平。水风醒酒病，霜日曝衣轻。鸡黍随人设，蒲渔得地生。前贤无不谓，容易即遗名。
高松出众木，伴我向天涯。客散初晴候，僧来不语时。有风传雅韵，无雪试幽姿。上药终相待，他年访伏龟。
酒薄吹还醒，楼危望已穷。江皋当落日，帆席见归风。烟带龙潭白，霞分鸟道红。殷勤报秋意，只是有丹枫。
桂水春犹早，昭川日正西。虎当官道鬬，猿上驿楼啼。绳烂金沙井，松干乳洞梯。乡音殊可骇，仍有醉如泥。
路有论冤谪，言皆在中兴。空闻迁贾谊，不待相孙弘。江阔惟回首，天高但抚膺。去年相送地，春雪满黄陵。
爱君茅屋下，向晚水溶溶。试墨书新竹，张琴和古松。坐来闻好鸟，归去度疏钟。明日还相见，桥南贳酒𬪩。
昔去真无奈，今还岂自知。青辞木奴橘，紫见地仙芝。四海秋风阔，千嵓暮景迟。向来忧际会，犹有五湖期。
玄武开新苑，龙舟䜩幸频。渚莲参法驾，沙鸟犯句陈。寿献金茎露，歌翻玉树尘。夜来江令醉，别诏宿临春。
春梦乱不记，春原登已重。青门弄烟柳，紫阁舞云松。拂砚轻冰散，开尊绿酎浓。无悰托诗遣，吟罢更无悰。
池光忽隐墙，花气乱侵房。屏缘蝶留粉，窗油蜂印黄。官书推小吏，侍史从清郎。并马更吟去，寻思有底忙。
柳带谁能结，花房未肯开。空馀双蝶舞，竟绝一人来。半展龙须席，轻斟玛瑙杯。年年春不定，虚信岁前梅。
固有楼堪依，能无酒可倾。岭云春沮洳，江月夜晴明。鱼乱书何托，猿哀梦易惊。旧居连上苑，时节正迁莺。
幕府三年远，春秋一字褒。书论秦逐客，赋续楚离骚。地理南溟阔，天文北极高。酬恩抚身世，未觉胜鸿毛。
当风横去幰，临水卷空帷。北土秋千罢，南朝祓禊归。花情羞脉脉，柳意怅微微。莫叹佳期晚，佳期自古稀。
桥峻斑骓疾，川长白鸟高。烟轻惟润柳，风滥欲吹桃。徙倚三层阁，摩挲七宝刀。庾郎年最少，青草妒春袍。
出宿金尊掩，从公玉帐新。依依向馀照，远远隔芳尘。细草翻惊雁，残花伴醉人。杨朱不用劝，只是更霑巾。
短顾何由遂，迟光且莫惊。莺能歌子夜，蝶解舞宫城。柳讶眉双浅，桃猜粉太轻。年华有情状，吾岂怯平生。
萧洒傍回汀，依微过短亭。气凉先动竹，点细未开萍。稍促高高燕，微疏的的萤。故园烟草色，仍近五门青。
六百商于路，崎岖古共闻。蜂房春欲暮，虎阱日初曛。路向泉间辨，人从树杪分。更谁开捷径，速拟上青云。
结构何峰是，喧闲此地分。石梁高泻月，樵路细侵云。堰卧蛟螭室，希夷鸟兽群。近知西岭上，玉管有时闻。
卜夜容衰鬓，开筵属异方。烛分歌扇泪，雨送酒船香。江海三年客，乾坤百战场。谁能辞酩酊，淹卧剧清漳。
万里风来地，清江北望楼。云通梁苑路，月带楚城秋。刺字从漫灭，归途尚阻修。前程更烟水，吾道岂淹留。
客去波平槛，蝉休露满枝。永怀当此节，倚立自移时。北斗兼春远，南陵寓使迟。天涯占梦数，疑误有新知。
旧镜鸾何处，衰桐凤不栖。金钱饶孔雀，锦段落山鸡。王子调清管，天人降紫泥。岂无云路分，相望不应迷。
绝徼南通栈，孤城北枕江。猿声连月槛，鸟影落天窗。海石分碁子，郫筒当酒缸。生归话辛苦，别夜对凝釭。
忆奉莲花座，兼闻贝叶经。岩光分蜡屐，涧响入铜缾。日下徒推鹤，天涯正对萤。鱼山羡曹植，眷属有文星。
危亭题竹粉，曲沼嗅荷花。数日同携酒，平明不在家。寻幽殊未极，得句总堪夸。强下西楼去，西楼倚暮霞。
旧著思玄赋，新编杂拟诗。江庭犹近别，山舍得幽期。嫩割周颙韭，肥烹鲍照葵。饱闻南烛酒，仍及拨醅时。
沙岸竹森森，维艄听越禽。数家同老寿，一径自阴深。喜客尝留橘，应官说采金。倾壶真得地，爱日静霜砧。
桂林闻旧说，曾不异炎方。山响匡床语，花飘度腊香。几时逢雁足，著处断猿肠。独抚青青桂，临城忆雪霜。
桐槿日零落，雨馀方寂寥。枕寒庄蝶去，窗冷胤萤销。取适琴将酒，忘名牧与樵。平生有游旧，一一在烟霄。
地胜遗尘事，身闲念岁华。晚晴风过竹，深夜月当花。石乱知泉咽，苔荒任迳斜。陶然恃琴酒，忘却在山家。
宝婺摇珠珮，常娥照玉轮。灵归天上匹，巧遗世间人。花果香千户，笙竽滥四邻。明朝晒犊鼻，方信阮家贫。
羽翼摧残日，郊园寂寞时。晓鸡惊树雪，寒骛守冰池。急景忽云暮，颓年浸已衰。如何匡国分，不与夙心期。
拱木临周道，荒庐积古苔。鱼因感姜出，鹤为吊陶来。两鬓蓬常乱，双眸血不开。圣朝敦尔类，非独路人哀。
驿途仍近节，旅宿倍思家。独夜三更月，空庭一树花。介山当驿秀，汾水遶关斜。自怯春寒苦，那堪禁火赊。
灵岳几千仞，老松逾百寻。攀崖仍蹑壁，啖叶复眠阴。海上呼三岛，斋中戏五禽。唯应逢阮籍，长啸作鸾音。
延陵留表墓，岘首送沈碑。敢伐不加点，犹当无愧辞。百生终莫报，九死谅难追。待得生金后，川原亦几移。
残阳西入崦，茅屋访孤僧。落叶人何在，寒云路几层。独敲初夜磬，闲倚一枝藤。世界微尘里，吾宁爱与憎。
丹灶三年火，苍崖万岁藤。樵归说逢虎，碁罢正留僧。星斗同秦分，人烟接汉陵。东流清渭苦，不尽照衰兴。
绛帐恩如昨，乌衣事莫寻。诸生空会葬，旧掾已华簪。共入留宾驿，俱分市骏金。莫凭无鬼论，终负托孤心。
饮鸩非君命，兹身亦厚亡。江陵从种橘，交广合投香。不见千金子，空馀数仞墙。杀人须显戮，谁举汉三章。
捧月三更断，藏星七夕明。才闻飘迥路，旋见隔重城。潭暮随龙起，河秋压雁声。只应惟宋玉，知是楚神名。
东府忧春尽，西溪许日曛。月澄新涨水，星见欲销云。柳好休伤别，松高莫出群。军书虽倚马，犹未当能文。
举家忻共报，秋雪堕前峰。岭外他年忆，于东此日逢。粒轻还自乱，花薄未成重。岂是惊离鬓，应来洗病容。
薄叶风才倚，枝轻雾不胜。开先如避客，色浅为依僧。粉壁正荡水，缃帏初卷灯。倾城惟待笑，要裂几多缯。
万古商于地，凭君泣路岐。固难寻绮季，可得信张仪。雨气燕先觉，叶阴蝉遽知。望乡尤忌晚，山晚更参差。
路到层峰断，门依老树开。月从平楚转，泉自上方来。薤白罗朝馔，松黄暖夜杯。相留笑孙绰，空解赋天台。
薄宦仍多病，从知竟远游。谈谐叨客礼，休澣接冥搜。树好频移榻，云奇不下楼。岂关无景物，自是有乡愁。
旧隐无何别，归来始更悲。难寻白道士，不见惠禅师。草径虫鸣急，沙渠水下迟。却将波浪眼，清晓对红梨。
吴馆何时熨，秦台几夜熏。绡轻谁解卷，香异自先闻。月里谁无姊，云中亦有君。樽前见飘荡，愁极客襟分。
胜概殊江右，佳名逼渭川。虹收青嶂雨，鸟没夕阳天。客鬓行如此，沧波坐渺然。此中真得地，漂荡钓鱼船。
园桂悬心碧，池莲饫眼红。此生真远客，几别即衰翁。小幌风烟入，高窗雾雨通。新知他日好，锦瑟傍朱栊。
庙列前峰迥，楼开四望穷。岭鼷岚色外，陂雁夕阳中。弱柳千条露，衰荷一面风。壶关有狂孽，速继老生功。
仙郎倦去心，郑驿暂登临。水色潇湘阔，沙程朔漠深。鹢舟时往复，鸥鸟恣浮沈。更想逢归马，悠悠岳树阴。
内殿张弦管，中原绝鼓鼙。舞成青海马，鬬杀汝南鸡。不见华胥梦，空闻下蔡迷。宸襟他日泪，薄暮望贤西。
薄宦频移疾，当年久索居。哀同庚开府，瘦极沈尚书。城绿新阴远，江清返照虚。所思惟翰墨，从古待双鱼。
睥睨江鸦集，堂皇海燕过。减衣怜蕙若，展帐动烟波。日烈忧花甚，风长奈柳何。陈遵容易学，身世醉时多。
何时粉署仙，傲兀逐戎旃。关塞犹传箭，江湖莫系船。欲收棋子醉，竟把钓车眠。谢朓真堪忆，多才不忌前。
紫阁相逢处，丹岩议宿时。堕蝉翻败叶，栖鸟定寒枝。万里飘流远，三年问讯迟。炎方忆初地，频梦碧琉璃。
有客虚投笔，无憀独上城。沙禽失侣远，江树著阴轻。边遽稽天讨，军须竭地征。贾生游刃极，作赋又论兵。
如有瑶台客，相难复索归。芭蕉开绿扇，菡萏荐红衣。浦外传光远，烟中结响微。良宵一寸焰，回首是重帏。
莲后红何患，梅先白莫夸。才飞建章火，又落赤城霞。不卷锦步障，未登油壁车。日西相对罢，休澣向天涯。
勇多侵路去，恨有碍灯还。嗅自微微白，看成沓沓殷。坐疑忘物外，归去有帘间。君问伤春句，千辞不可删。
西北朝天路，登临思上才。城闲烟草遍，村暗雨云回。人岂无端别，猿应有意哀。征南予更远，吟断望乡台。
含泪坐春宵，闻君欲度辽。绿池荷叶嫩，红砌杏花娇。曙月当窗满，征云出塞遥。画楼终日闭，清管为谁调。
落花兼柳絮，无处不纷纷。远道空归去，流莺独自闻。墅桥喧碓水，山郭入楼云。故里南陔曲，秋期欲送君。
长安朔风起，穷巷掩双扉。新岁明朝是，故乡何路归。鬓丝饶镜色，隟雪夺灯辉。却羡秦州雁，逢春尽北飞。
宋玉正秋悲，那堪更别离。从来襟上泪，尽作鬓边丝。永水清如此，袁江色可知。到家黄菊坼，亦莫怪归迟。
来经古城上，极目思无穷。寇尽烟萝外，人归蔓草中。峰峦当阙古，堞垒对云空。不见昔名将，徒称有战功。
客见天台县，闾阎树色间。骖回几临水，带缓独开山。吏散落花尽，人居远岛闲。过于老莱子，端简独承颜。
藉草与行莎，相看日未斜。断崖分鸟道，疏树见人家。望远临孤石，吟馀落片霞。野情看不足，归路思犹赊。
十载别仙峰，峰前千古踪。阴王修道处，云雪满高松。洞口风雷异，池心星汉重。明朝下山去，片月落残钟。
野寺寒塘晓，游人一梦分。钟残数树月，僧起半岩云。宿鸟惊初见，幽泉落不闻。吟馀凭前槛，红叶下纷纷。
羽翼恣抟扶，山河使笔驱。月疏吟夜桂，龙失咏春珠。草细盘金勒，花繁倒玉壶。徒嗟好章句，无力致前途。
敛板贺交亲，称觞讵有巡。年光悲掷旧，景色喜呈新。水柳烟中重，山梅雪后真。不知将白发，何以度青春。
山光与水色，独往此中深。溪沥椒花气，岩盘漆叶阴。潇湘终共去，巫峡羡先寻。几夕江楼月，玄晖伴静吟。
憔悴满衣尘，风光岂属身。卖琴红粟贵，看镜白髭新。栈畔谁高步，巴边自问津。凄然莫滴血，杜宇正哀春。
草木正花时，交亲触雨辞。一官之任远，尽室出城迟。乳滴茅君洞，鸦鸣季子祠。想知佐理暇，日有咏怀诗。
官曹权纪纲，行李半舟航。浦溆潮来广，川源鸟去长。笋成稽岭岸，莲发镜湖香。泽国还之任，鲈鱼浪得尝。
时时赍破囊，访我息闲坊。煮雪问茶味，当风看雁行。心齐山鹿逸，句敌柳花狂。坚苦今如此，前程岂渺茫。
紫阁雪未尽，杏园花亦寒。灞西辞旧友，楚外忆新安。细雨猿啼枿，微阳鹭起滩。旋应赴秋贡，讵得久承欢。
烟冈影畔寺，游步此时孤。庭静众药在，鹤闲双桧枯。蓝峰露秋院，灞水入春厨。便可栖心迹，如何返旧途。
入户道心生，茶间踏叶行。泻风瓶水涩，承露鹤巢轻。阁北长河气，窗东一桧声。诗言与禅味，语默此皆清。
涧壑吼风雷，香门绝顶开。阁寒僧不下，钟定虎常来。鸟啄林稍菓，鼯跳竹里苔。心源无一事，尘界拟休回。
沿溪又涉巅，始喜入前轩。钟度鸟沈壑，殿扃云湿幡。凉泉堕众石，古木彻疏猿。月上僧阶近，斯游岂易言。
杨公休簿领，二木日坚牢。直甚彰吾节，清终庇尔曹。幽阴月里细，冷树雪中高。谁见干霄后，枝飘白鹤毛。
解控复收鞭，长津动细涟。空蹄沈绿玉，阔臆没连钱。沫漩桥声下，嘶盘柳影边。常闻畯龙性，固与白波便。
晨飞晚未休，兰阁客吟愁。萧飒柳边挂，萦纡花底流。声繁乍离籁，洒急不成沤。经夕江湖思，烟波一钓舟。
只是守琴书，僧中独寓居。心唯务鹤静，分合与名疏。暮雨啼螀次，凉风落木初。家山太湖渌，归去复何如。
幽深谁掩关，清净自多闲。一雨收众木，孤云生远山。花萎绿苔上，鸽乳翠楼间。岚霭燃香夕，容听半偈还。
路入犬羊群，城寒雉堞曛。居人只尚武，过客谩投文。马怯奔浑水，雕沈莽苍云。沙田积蒿艾，竟夕见烧焚。
云霞千古事，桃李旧花颜。芳信沈青鸟，空祠掩暮山。香传一座暗，柳匝万家闲。那复伤神所，河昏落日间。
坞木殿前空，山河泽国同。鸟闲沙影上，泉落树阴中。缆舸蒲花水，萦幡柳絮风。翛然方寸地，何事更悲蓬。
秋风江上家，钓艇泊芦花。断岸绿杨荫，疏篱红槿遮。鼍鸣积雨窟，鹤步夕阳沙。抱疾僧窗夜，归心过月斜。
锡影配瓶光，孤溪照草堂。水悬青石磴，钟动白云床。树色含残雨，河流带夕阳。唯应无月夜，瞑目见他方。
钟声南北寺，不道往来遥。人事因循过，时光荏苒销。悬灯洒砌雨，上阁遶云雕。即是洲中柳，嘶蝉急暮条。
戍路少人踪，边烟澹复浓。诗宁写别恨，酒不上离容。燕拂沙河柳，鸦高石窟钟。悠然一暌阻，山叠虏云重。
朝朝声磬罢，童子扫藤阴。花过少游客，日长无事心。回山闭院直，落水下桥深。安得开方便，容身老此林。
落日太湖西，波涵万象低。藕花熏浦溆，菱蔓匿凫鹥。树及长桥尽，滩回七里迷。还应坐筹暇，时一梦荆溪。
辛勤长在学，一室少曾开。时忆暮山寺，独登衰草台。名期五字立，迹愧九年来。此意今聊写，还希君子哀。
抱杖立溪口，迎秋看塞门。连山互苍翠，二水各清浑。笛发孤烟戍，鸦归夕照村。萋萋芳草色，终是忆王孙。
春城带病别，秋塞见除书。况是神仙吏，仍非尘土居。河风吹鸟迥，岳雨滴桐疏。坐阁驰思夕，沙东凉月虚。
古刹一幡斜，吹门水过沙。数声钟里饭，双影树间茶。落日穷荒雨，微风古堑花。何当戴豸客，复此问生涯。
林栖无异欢，煮茗就花栏。雀啅北冈晓，僧开西阁寒。冲桥二水急，扣月一钟残。明发还分手，徒悲行路难。
一刹古冈南，孤钟撼夕岚。客闲明月阁，僧闭白云庵。野鹤立枯枿，天龙吟净潭。因知不生理，合自此中探。
沙西林杪寺，殿倚石棱开。晓月僧汲井，残阳钟殷台。河冲绿野去，鸟背白云来。日夕唯增思，京关未想回。
朔漠正秋霖，西风传夕砧。沧洲未归迹，华髪受恩心。露色冈莎冷，蝉声坞木深。清晨𫓧钺内，只献白云吟。
眠云喜道存，读易过朝昏。乔木青连郭，长河白泻门。钟沈残月坞，鸟去夕阳村。搜此成闲句，期逢作者论。
那期高斾下，得遇重臣知。泉石容居止，风沙免路岐。河兼落下望，句入大荒思。无复愁烦暑，回山翠阁危。
楚鞋应此世，祇遶砌苔休。色相栽花视，身心坐石修。声寒通节院，城黑见烽楼。欲取闲云并，闲云有去留。
城西青岛寺，累夏漱寒泉。今在提纲所，应难扫石眠。风沙榆塞迥，波浪橘洲偏。重整潇湘棹，心期更几年。
驰心栖杳冥，何物比清冷。夜月照巫峡，秋风吹洞庭。酬难尘鬓皓，坐久壁灯青。竟晚苍山咏，乔枝有鹤听。
修修复雭雭，黄叶此时飞。隐几客吟断，邻房僧话稀。鸽寒栖树定，萤湿在窗微。即事潇湘渚，渔翁披草衣。
相逢仍朔漠，相问即波涛。江思苇花折，笛声关月高。簿书君阅倦，章句我吟劳。竟夕空凭阁，长河漴石壕。
旧隐白云峰，生涯落叶同。关河一栖旅，杨柳十东风。迹处龙钟内，声居汩没中。酬恩若有地，宁止杀微躬。
空为梁甫吟，谁竟是知音。风雪坐闲夜，乡园来旧心。沧江孤棹迥，落日一钟深。君子久忘我，此诚甘自沈。
每来多便宿，不负白云言。古木朔风动，寒城疏雪翻。微灯悬刻漏，旧梦返湘沅。先是琴边起，知为阁务繁。
远书来阮巷，阙下见江东。不得经史力，枉抛耕稼功。雁天霞脚雨，渔夜苇条风。无复琴杯兴，开怀向尔同。
亦忝受恩身，当殊投刺新。竟蒙分玉石，终不离埃尘。大谷非无暖，幽枝自未春。昏昏过朝夕，应念苦吟人。
露白覆棋宵，林青读易朝。道高天子问，名重四方招。许鹤归华顶，期僧过石桥。虽然在京国，心迹自逍遥。
春尽大方游，思君便白头。地蒸川有毒，天暖树无秋。水急三巴险，猿分五岭愁。为缘知己分，南国必淹留。
藓帻翠髯公，存思古观空。晓坛柽叶露，晴圃柳花风。寿已将椿并，碁难见局终。何当与高鹤，飞去海光中。
同志幸同年，高堂君独还。齐荣恩未报，共隐事皆闲。访寺临河岸，开楼见海山。洛中推二陆，莫久恋乡关。
朱槛满明月，美人歌落梅。忽惊尘起处，疑是有风来。一曲听初彻，几年愁暂开。东南正云雨，不得见阳台。
常多簪组客，非独看高松。此地堪终日，开门见数峰。苔新禽迹少，泉冷树阴重。师意如山里，空房晓暮钟。
沈沈清暑夕，星斗俨虚空。岸帻栖禽下，烹茶玉漏中。形骸忘已久，偃仰趣无穷。日汲泉来漱，微开密筿风。
门与青山近，青山复几重。雪融皇子岸，春浥翠微峰。地有经冬草，林无未老松。竹寒溪隔寺，晴日直闻钟。
风散五更雨，鸟啼三月春。轩窗透初日，砚席绝纤尘。帝里峰头出，邻家树色新。怜君高且静，有句寄闲人。
先生此幽隐，便可谢人群。潭底见秋石，树间飞霁云。山居心已惯，俗事耳憎闻。念我要多疾，开炉药许分。
寺去幽居近，每来因采薇。伴僧行不困，临水语忘归。磬动青林晚，人惊白鹭飞。堪嗟浮俗事，皆与道相违。
茅堂入谷远，林暗绝其邻。终日有流水，经年无到人。溪云常欲雨，山洞别开春。自得仙家术，栽松独养真。
禅地无尘夜，焚香话所归。树摇幽鸟梦，萤入定僧衣。破月斜天半，高河下露微。翻令嫌白日，动即与心违。
疏钟兼漏尽，曙色照青氛。栖鹤出高树，山人归白云。月盈期重宿，丹熟约相分。羡入秋风洞，幽泉仔细闻。
师誉振京城，谈空万乘听。北行山已雪，南去木犹青。夜岳禅销月，秋潭汲动星。回期不可定，孤鹤在高冥。
出入门阑久，儿童亦有情。不须将姓字，长说向公卿。每许连床坐，时容并马行。恩深转无语，怀抱自分明。
乡井从离别，穷边触目愁。生人居外地，塞雪下中秋。雁举之衡翅，河穿入虏流。将军心莫苦，向此取封侯。
诗人中最屈，无与使君俦。白发虽求退，明时合见收。登山犹自健，纵酒可多愁。好是能骑马，相逢见鄂州。
营营不自息，暌阔数年情。林下期难逐，人间事旋生。鸟栖寒水迥，月映积冰清。石室焚香坐，悬知不为名。
水陆中分程，看花一月行。会稽山隔浪，天竺树连城。候吏赍鱼印，迎船载斾旌。渡江春始半，列屿草初生。
夏圃秋凉入，树低逢帻欹。水声翻败堰，山翠湿疏篱。绿滑莎藏径，红连果压枝。幽人更何事，旦夕与僧期。
清风枝叶上，山鸟已栖来。根别古沟岸，影生秋观苔。遍思诸草木，惟此出尘埃。恨为移君晚，空庭更拟栽。
岂曰趣名者，年年待命通。坐令青嶂上，兴起白云中。岸浸如天水，林含似雨风。南宗犹有碍，西寺问恭公。
白发麻衣破，还谯别弟回。首垂听乐泪，花落待歌杯。石路寻芝熟，柴门有鹿来。明王下征诏，应就碧峰开。
一室凿崔嵬，危梯叠藓苔。永无尘事到，时有至人来。涧谷冬深静，烟岚日午开。修身知得地，京寺未言回。
莫说春闱事，清宵且共吟。频年遗我辈，何日遇知音。逼曙天倾斗，将寒叶坠林。无将簪绂意，只损壮夫心。
菡萏遍秋水，隔林香似焚。僧同池上宿，霞向月边分。渚鸟栖蒲立，城砧接曙闻。来宵莫他约，重此话孤云。
永夕见招宿，诗书盈草堂。静吟倾美酒，高论出名场。窗飒松篁韵，庭兼雪月光。心期身未老，一去泛潇湘。
只应芸阁吏，知我僻兼愚。吟兴忘饥冻，生涯任有无。惨云埋远岫，阴吹吼寒株。忽起围炉思，招携酒满壶。
高堂惟两别，此别是荣归。薄俸迎亲远，平时知己稀。郓郊秋木见，鲁寺夜钟微。近腊西来日，多逢霰雪飞。
尘里兼尘外，咸期此夕明。一年惟一度，长恐有云生。露洗微埃尽，光濡是物清。朗吟看正好，惆怅又西倾。
事事不求奢，长吟省叹嗟。无才堪世弃，有句向谁夸。老树呈秋色，空池浸月华。凉风白露夕，此境属诗家。
永夕坐暝久，萧萧猿狖啼。漏微砧韵隔，月落斗杓低。危叶无风坠，幽禽并树栖。自怜在岐路，不醉亦沈迷。
日夕是西风，流光半已空。山光渐凝碧，树叶即翻红。学浅惭多士，秋成羡老农。谁怜信公道，不泣路岐中。
到晓改诗句，四邻嫌苦吟。中宵横北斗，夏木隐栖禽。天地先秋肃，轩窗映月深。幽庭多此景，惟恐曙光侵。
君子远相寻，联镳到敝林。有诗谁索和，无酒可赊斟。门列晴峰色，堂开古木阴。何因驻清听，惟恐日西沈。
鸣鞭静路尘，籍籍谏垣臣。函疏封还密，炉香侍立亲。箧多临水作，窗宿卧云人。危坐开寒纸，灯前起草频。
白云居创毕，诏入凤池年。林长双峰树，潭分并寺泉。石溪盘鹤外，岳室闭猿前。柱史题诗后，松前更肃然。
寂灭身何在，门人隔此生。影悬尘已厚，塔种柏初成。溪院秋先雪，山堂古有精。当时挂锡处，树老几枝倾。
何处消长日，慈恩精舍频。僧高容野客，树密绝嚣尘。闲上凌虚塔，相逢避暑人。却愁归去路，马迹并车轮。
因居石室贫，五十二回春。拥褐冥心客，穷经暮齿人。翠沈空水定，雨绝片云新。危细秋峰径，相随到顶频。
灵帅与谁善，得君宾幕中。从容应尽礼，赞画致元功。连塞云长惨，才秋树半空。相如偏自惬，掌记复乘骢。
杖履疑师在，房关四壁蛩。贮瓶经腊水，响塔隔山钟。乳鸽沿苔井，斋猿散雪峰。如何不相见，倚遍寺前松。
柳新春水湄，春岸草离离。祖席觞云尽，离人泪各垂。业文传不朽，作尉岂多时。公退琴堂上，风吹斑竹枝。
霜薄东南地，江枫落未齐。众山离楚上，孤棹宿吴西。渚客留僧语，笼猿失子啼。到家冬即是，荷尽若耶溪。
东西南北郡，自说遍曾游。人世终多故，皇都不少留。郢城帆过夜，汉水月方秋。此谒亲知去，闻猿岂解愁。
河池安所理，种柳与弹琴。自合清时化，仍资白首吟。程馀行片月，公退入遥林。想得询民瘼，方称单父心。
同城各多故，会面亦稀疏。及道须相别，临岐恨有馀。梁园飞楚鸟，汴水走淮鱼。众说裁军檄，陈琳远不如。
寥落故人宅，今来身已亡。古苔封墨沼，深竹映书堂。秋色池馆静，雨声云水凉。无因展交道，日暮剖心肠。
玉泉归故刹，便老是僧期。乱木孤蝉后，寒山绝鸟时。若寻流水去，转出白云迟。见说千峰路，溪深复顶危。
修篁夹绿池，幽絮此中飞。何必青山远，仍将白发归。鸟啼亦有恨，鸥习总无机。树起秋风细，西林磬入微。
满庭霜月魄，风静绝纤闻。边境时无事，州城夜访君。拥裘听塞角，酌醴话湘云。赞佐元戎美，恩齐十万军。
暮色遶柯亭，南山幽竹青。夜深斜舫月，风定一池星。岛屿无人迹，菰蒲有鹤翎。此中足吟眺，何用泛沧溟。
像教得重兴，因师说大乘。从来悟明主，今去证高僧。蜀国烟霞异，灵山水月澄。乡闾诸善友，喜似见南能。
愚为童稚时，已解念君诗。及得高科晚，须逢圣主知。花前翻有泪，鬓上却无丝。从此东归去，休为坠叶期。
亭台腊月时，松竹见贞姿。林积烟藏日，风吹水合池。恨无人此住，静有鹤相窥。是景吟诗遍，真于野客宜。
无事门多掩，阴阶竹扫苔。劲风吹雪聚，渴鸟啄冰开。树向寒山得，人从瀑布来。终期天目老，擎锡逐云回。
自尔归仙后，经秋又过春。白云寻不得，紫府去无因。此地空明月，何山伴羽人。终期华表上，重见令威身。
静里层层石，潺湲到鹤林。流回出几洞，源远历千岑。寒助空山月，清兼此夜心。幽人听达曙，相和藓床吟。
乐游原上望，望尽帝都春。始觉繁华地，应无不醉人。云开双阙丽，柳映九衢新。爱此频来往，多闲逐此身。
腹是群书笥，官为六义师。情高少尘事，朝下足闲时。有句同人伏，无私胄子知。汉庭公议在，正与触邪宜。
了了见岐路，欲行难负心。趋时不圆转，自古易湮沈。日正林方合，蜩鸣夏已深。中郎今远在，谁识爨桐音。
性与才俱拙，名场迹甚微。久居颜亦厚，独立事多非。刻骨搜新句，无人悯白衣。明时自堪恋，不是不知机。
永夜无他虑，长吟毕二更。暗灯摇碧影，滞雨滴堦声。道进愁还浅，年加睡自轻。如何得深术，相与舍浮名。
所思同海岱，所梦亦烟波。默坐看山久，闲行值寺过。独吟黄叶乱，相去碧峰多。我有归心在，君行竟若何。
宁因不得志，寂寞本相宜。冥目冥心坐，花开花落时。数畦蔬甲出，半梦鸟声移。只恐龙楼吏，归山又见违。
久别青云士，幽人分固然。愁心不易去，蹇步卒难前。尽落经霜叶，频阴欲雪天。归山自有限，岂待白头年。
圆明寒魄上，天地一光中。临水通宵坐，知君此兴同。华凝衣有露，静极树无风。若向湘江见，湘江彻底空。
十五年馀苦，今朝始遇君。无惭于白日，不枉别孤云。得失天难问，称扬鬼亦闻。此恩销镂骨，吟坐叶纷纷。
廉问帝难人，朝庭辍重臣。入山初有雪，登路正无尘。去国鸣驺缓，经云住斾频。千峰与万木，清听雨情新。
纶阁知孤直，翻论北巷贤。且縻莲幕里，会致玉堦前。洙泗秋微动，龟蒙月正圆。元戎军务息，清句待君联。
鸡林隔巨浸，一住一年行。日近国先曙，风吹海不平。眼穿乡井树，头白渺弥程。到彼星霜换，唐家语却生。
朝是暮还非，人情冷暖移。浮生只如此，强进欲何为。要路知无援，深山必遇师。怜君明此理，休去不迟疑。
陈琳轻一别，马上意超然。来日行烦暑，归时听早蝉。阴云翳城郭，细雨紊山川。从事公刘地，元戎旧礼贤。
迢递从知己，他人敢更言。离京虽未腊，到府已应暄。飞急奔行雁，啼酸忆子猿。江山无限思，君拟共谁论。
一名兼一尉，未足是君伸。厉数为诗者，多来作谏臣。路翻平楚阔，草带古淮新。天下虽云大，同声有几人。
此去几般荣，登科鼎足名。无惭入南巷，高价耸东京。窗对嵩山碧，庭来洛水声。门前桃李树，一径已阴成。
君此卜行日，高堂应梦归。莫将和氏泪，滴著老莱衣。岳雨连河细，田禽出麦飞。到家调膳后，吟苦落蝉晖。
新柳间花垂，东西京路岐。园林知自到，寝食计相思。雨断淮山出，帆扬楚树移。晨昏心已泰，蝉发是回时。
万类半已动，此心宁自安。月沈平野尽，星隐曙空残。马渡横流广，人行湛露寒。还思犹梦者，不信早行难。
衡门掩绿苔，树下绝尘埃。偶赴高僧约，旋知长者来。云山堪眺望，车马必裴回。问以何为待，惭无酒一杯。
为道常日损，尊师修此心。挂肩黄布被，穿髪白蒿簪。符札灵砂字，弦弹古素琴。囊中曾有药，点土亦成金。
儒释偶同宿，夜窗寒更清。忘机于世久，晤语到天明。月倒高松影，风旋一磬声。真门犹是幻，不用觉浮生。
相逢话清夜，言实转相知。共道名虽切，唯论命不疑。吟身坐霜石，眠鸟握风枝。别忆天台客，烟霞昔有期。
尘里正愁老，相逢眼益明。从前枉多病，此后鲜疏名。古柏今收子，深山许事兄。长生如有分，愿逐到蓬瀛。
春暮雨微微，翻疑坠叶时。气蒙杨柳重，寒勒牡丹迟。未夕鸟先宿，望晴人有期。何当廓阴闭，新暑竹风吹。
簟凉秋气初，长信恨何如。拂黛月生指，解鬟云满梳。一从悲画扇，几度泣前鱼。坐听南宫乐，清风摇翠裾。
高人游息处，与此曲池连。密树才春后，深山在目前。远峰初绝雨，片石欲生烟。数有僧来宿，应缘静好禅。
古僧精进者，师复是谁流。道贵行无我，禅难说到头。汲泉羸鹤立，拥褐老猿愁。曾住深山院，何如此院幽。
无事称无才，柴门亦罕开。脱巾吟永日，著屐步荒台。风卷微尘上，霆将暴雨来。终南云渐合，咫尺失崔嵬。
省学为诗日，宵吟每达晨。十年期是梦，一事未成身。枉别山中客，殊非世上人。今来已如此，须得桂荣新。
得性见微公，何曾执著空。修心将佛并，吐论与儒通。晓漱松杉下，宵禅雪月中。他生有缘会，君子亦应同。
何况归山后，而今已似仙。卜居天苑畔，闲步禁楼前。落日明沙岸，微风上纸鸢。静还林石下，坐读养生篇。
古松凌巨塔，修竹映空廊。竟日闻虚籁，深山只此凉。僧真生我静，水淡发茶香。坐久东楼望，钟声振夕阳。
高视终南秀，西风度阁凉。一生同隙影，几处好山光。暮鸟投嬴木，寒钟送夕阳。因居话心地，川冥宿僧房。
朝来微有雨，天地爽无尘。北厥明如昼，南山碧动人。车舆终日别，草树一城新。枉是吾君戚，何门谒紫宸。
旨甘虽自足，未是禄荣亲。尚逐趋时伴，多离有道人。山居衣以草，生寄药随身。不食长无疾，年知出十旬。
处士例营营，惟君纵此生。闲能资寿考，健不换公卿。药圃妻同耨，山田子共耕。定知丹熟后，无姓亦无名。
何处访岐路，青云但忆归。风尘数年限，门馆一生依。外族帝王是，中朝亲旧稀。翻令浮议者，不许九霄飞。
上方僧又起，清磬出林初。吟苦晓灯暗，露零秋草疏。旧山多梦到，流水送愁馀。寄寺欲经岁，惭无亲故书。
偶与山僧宿，吟诗坐到明。夜凉耽月色，秋渴漱泉声。磵木如竿耸，窗云作片生。白衣闲自贵，不揖汉公卿。
丹槛初结构，孤高冠清川。庭临谷中树，檐落山上泉。晓色挂残月，夜声杂繁弦。青春去如水，康乐归何年。
旅馆再经秋，心烦懒上楼。年光同过隙，人事且随流。骨肉凭书问，乡关托梦游。所嗟山郡酒，倾尽只添忧。
夏夜宴南湖，琴觞兴不孤。月摇天上桂，星泛浦中珠。助照萤随舫，添盘笋迸厨。圣朝思静默，堪守谷中愚。
暴雨逐惊雷，从风忽骤来。浪驱三岛至，江拆二仪开。势恐圆枢折，声疑厚轴摧。冥心问元化，天眼几时回。
昔记披云日，今逾二十年。声名俱是梦，恩旧半归泉。朱绂惭衰齿，红妆惨别筵。离歌正凄切，休更促危弦。
日日冒烟尘，忽忽禁火辰。塞榆关水湿，边草贼回春。岁月伤风迈，疮痍念苦辛。沙中看白骨，肠断故乡人。
云物如故乡，山川知异路。年来未归客，马上春色暮。一尊花下酒，残日水西树。不待管弦终，摇鞭背花去。
兰若云深处，前年客重过。岩空秋色动，水阔夕阳多。早负江湖志，今如鬓发何。唯思闲胜我，钓艇在烟波。
诗家本多感，况值广陵春。暖驻含窗日，香馀醉袖尘。浮名皆有分，一笑最关身。自此容依托，清才两故人。
新年垂柳色，袅袅对空闺。不畏芳菲好，自缘离别啼。因风飘玉户，向日映金堤。驿使何时度，还将赠陇西。
提筐红叶下，度日采蘼芜。掬翠香盈袖，看花忆故夫。叶齐谁复见，风暖恨偏孤。一被春光累，容颜与昔殊。
渌沼春光后，青青草色浓。绮罗惊翡翠，暗粉妒芙蓉。云遍窗前见，荷翻镜里逢。将心托流水，终日渺无从。
远期难可托，桃李自依依。花径无容迹，戎裘未下机。随风开又落，度日扫还飞。欲折枝枝赠，那知归不归。
南陌采桑出，谁知妾姓秦。独怜倾国貌，不负早莺春。珠履荡花湿，龙钩折桂新。使君那驻马，自有侍中人。
当年谁不羡，分作窦家妻。锦字行行苦，罗帏日日啼。岂知登陇远，秪恨下机迷。直候阳关使，殷勤寄海西。
那堪闻荡子，迢递涉关山。肠为马嘶断，衣从泪滴斑。愁看塞上路，讵惜镜中颜。傥见征西雁，应传一字还。
良人犹远戍，耿耿夜闺空。绣户流宵月，罗帏坐晚风。魂飞沙帐北，肠断玉关中。尚自无消息，锦衾那得同。
玉颜恒自敛，羞出镜台前。早惑阳城客，今悲华锦筵。从军人更远，投喜鹊空传。夫婿交河北，迢迢路几千。
双双红泪堕，度日暗中啼。雁出居延北，人犹辽海西。向灯垂玉枕，对月洒金闺。不惜罗衣湿，惟愁归意迷。
鸾镜无由照，蛾眉岂忍看。不知愁发换，空见隐龙蟠。那惬红颜改，偏伤白日残。今朝窥玉匣，双泪落阑干。
巧绣双飞凤，朝朝伴下帷。春花那见照，暮色已频欺。欲卷思君处，将啼裛泪时。何年征戍客，传语报佳期。
万里无人见，众情难与论。思君常入梦，同鹊屡惊魂。孤寝红罗帐，双啼玉箸痕。妾心甘自保，岂复暂忘恩。
去去边城骑，愁眠掩夜闺。披衣窥落月，拭泪待鸣鸡。不愤连年别，那看长夜啼。功成应自恨，早晚发辽西。
暗中蛛网织，历乱绮窗前。万里终无信，一条徒自悬。分从珠露滴，愁见隟风牵。妾意何聊赖，看看剧断弦。
春至今朝燕，花时伴独啼。飞斜珠箔隔，语近画梁低。帷卷闲窥户，床空暗落泥。谁能长对此，双去复双栖。
代北几千里，前年又复经。燕山云自合，胡塞草应青。铁马喧鼙鼓，蛾眉怨锦屏。不知羌笛曲，掩泪若为听。
万里飞书至，闻君已渡辽。秪谙新别苦，忘却旧时娇。烽戍年将老，红颜日向雕。胡沙兼汉苑，相望几迢迢。
良人征绝域，一去不言还。百战攻胡虏，三冬阻玉关。萧萧边马思，猎猎戍旗闲。独抱千重恨，连年未解颜。
云中路杳杳，江畔草凄凄。妾久垂珠泪，君何惜马蹄。边风悲晓角，营月怨春鼙。未道休征战，愁眉又复低。
映柳见行色，故山当落晖。青云知已殁，白首一身归。满袖萧关雨，连沙塞雁飞。到家翻有喜，借取老莱衣。
衣彩独归去，一枝兰更香。马嘶芳草渡，门掩百花塘。野色亭台晚，滩声枕簟凉。小斋松岛上，重叶覆书堂。
风蝉旦夕鸣，伴夜送秋声。故里客归尽，水边身独行。噪轩高树合，惊枕暮山横。听处无人见，尘埃满甑生。
贱子来还去，何人伴使君。放歌迎晚醉，指路上高云。此夜雁初至，空山雨独闻。别多头欲白，惆怅惜馀醺。
旅行宜蚤发，况复是南归。月影缘山尽，钟声隔浦微。星残萤共映，叶落鸟惊飞。去去渡南渚，树深人出稀。
为有趋庭恋，应忘道路赊。风消荥泽冻，雨静圃田沙。古陌人来远，遥天雁势斜。园林新到日，春酒酌梨花。
不堪俱失意，相送出东周。缘切倚门恋，倍添为客愁。春山和雪静，寒水带冰流。别后期君处，灵源紫阁秋。
故国波涛隔，明时心久留。献书双阙晚，看月五陵秋。南棹何当返，长江忆共游。定知钓鱼伴，相望在汀州。
客过无名姓，扁舟系柳阴。穷秋南国泪，残日故乡心。京洛衣尘在，江湖酒病深。何须觅陶令，乘醉自横琴。
平生事行役，今日始知非。岁月老将至，江湖春未归。传家有天爵，主祭用儒衣。何必劳知己，无名亦息机。
未明唤僮仆，江上忆残春。风雨落花夜，山川驱马人。星星一镜发，草草百年身。此日念前事，沧洲情更亲。
役役依山水，何曾似问津。断崖如避马，芳树欲留人。日夕猿鸟伴，古今京洛尘。一枝甘已失，辜负故园春。
扁舟殊不系，浩荡路才分。范蠡湖中树，吴王苑外云。悲心人望月，独夜雁离群。明发还驱马，关城见日曛。
终日劳车马，江边款竹扉。残花春浪阔，小酒故人稀。戍鼓客帆远，津云夕照微。何由兄与弟，俱及暮春归。
明月溪头寺，虫声满橘洲。倚栏香径晚，移石太湖秋。古树云归尽，荒台水更流。无人见惆怅，独上最高楼。
迟客疏林下，斜溪小艇通。野桥连寺月，高竹半楼风。水静鱼吹浪，枝闲鸟下空。数峰相向绿，日夕郡城东。
心法云无住，流沙归复来。锡随山鸟动，经附海船回。洗足柳遮寺，坐禅花委苔。惟将一童子，又欲过天台。
春海镜长天，青郊丽上年。林光虚霁晓，山翠薄晴烟。气暖禽声变，风恬草色鲜。散襟披石磴，韶景自深怜。
谁言行旅日，况复桃花时。水即沧溟远，星从天汉垂。川光独鸟暮，林色落英迟。岂是王程急，偏多游子悲。
烟磴披青霭，风筵藉紫苔。花香凌桂醑，竹影落藤杯。鸣籁将歌远，飞枝拂舞开。未愁留兴晚，明月度云来。
朱楼对翠微，红斾出重扉。此地千人望，寥天一鹤归。雪封山崦白，鸟拂栈梁飞。谁比趋庭恋，骊珠耀彩衣。
千里入黄云，羁愁日日新。疏钟关路晓，远雨塞山春。南眺有归雁，北来无故人。却思陪宴处，回望与天邻。
旅行宜早发，况复是南归。月影缘山尽，钟声隔浦微。残星萤共失，落叶鸟和飞。去去渡南浦，村中人出稀。
开门绝壑旁，蹑藓过花梁。路入峰峦影，风来芝术香。夜吟明雪牖，春梦闭云房。尽室更何有，一琴兼一觞。
楼压寒江上，开帘对翠微。斜阳诸岭暮，古渡一僧归。窗迥云冲起，汀遥鸟背飞。谁言坐多倦，目极自忘机。
东吴与上国，万里路迢迢。为别晨昏久，全轻水陆遥。湘阴岛上寺，楚色月中潮。到此一长望，知君积恨销。
同志幸同年，高堂君独还。齐荣恩未报，共隐事应闲。访寺临湖岸，开楼见海山。洛中推二陆，莫久恋乡关。
四座莫纷纷，须臾岐路分。自从同得意，谁不惜离群。旧国连青海，归程在白云。弃𦈡当日路，应竞看终军。
若说君高道，何人更得如。公庭唯树石，生计是琴书。诗句峭无敌，文才清有馀。不知尺水内，争滞北溟鱼。
知音杳何处，书札寄无由。独宿月中寺，相思天畔楼。露凝衰草白，萤度远烟秋。怅望难归枕，吟劳生夜愁。
西风又开菊，久客意如何。旧国天涯远，清砧月夜多。明时难际会，急景易蹉跎。抱玉终须献，谁言恋薜萝。
恩重空感激，何门誓杀身。谬曾分玉石，竟自困风尘。阴谷非因暖，幽丛岂望春。升沈在言下，应念异他人。
莺迁与鶂退，十载泣岐分。蜀道重来老，巴猿此去闻。晓程侵岭雪，远栈入谿云。莫滞趋庭恋，荣亲祗待君。
似龙鳞已足，唯是欠登门。日里腮犹湿，泥中目未昏。乞锄防蚁穴，望水泻金盆。他日能为雨，公田报此恩。
南山色当户，初日半檐时。鹤去卧看远，僧来嫌起迟。窗明云影断，庭晓树阴移。何处题新句，连谿密叶垂。
古寺更何有，当庭唯折幢。伴僧青藓榻，对雨白云窗。暝色生前岭，离魂隔远江。沙洲半藜草，飞鹭白双双。
逢师入山日，道在石桥边。别后何人见，秋来几处禅。溪中云隔寺，夜半雪添泉。生有天台约，知无却出缘。
秦城几年住，犹著故乡衣。失意时相识，成名后独归。海秋蛮树黑，岭夜瘴禽飞。为学心难满，知君更掩扉。
置观碑已折，看松年不分。洞中谁识药，门外日添坟。放去龟随水，呼来鹿怕薰。坛边见灰火，几烧祭星文。
白发已过半，无心离此溪。病尝山药遍，贫起草堂低。为月窗从破，因诗壁重泥。近来常夜坐，寂莫与僧齐。
心知衡岳路，不怕去人稀。船里谁鸣磬，沙头自曝衣。有家从小别，是寺即言归。料得逢春住，当禅云满扉。
失意离城早，边城任见花。初为断酒客，旧识卖书家。寒寺稀无雪，春风亦有沙。思归频入梦，即路不言赊。
尘污出华发，惭君青藓冠。此身闲未得，终日戴应难。好就松阴挂，宜当枕石看。会须寻道士，簪去绕霜坛。
领得卖珠钱，还归铜柱边。看儿调小象，打鼓试新船。醉后眠神树，耕时语瘴烟。不逢寒便老，相问莫知年。
近得水云看，门长侵早开。到时微有雪，行处又无苔。劝酒客初醉，留茶僧未来。每逢晴暖日，唯见乞花栽。
门不当官道，行人到亦稀。故从餐后出，方至夜深归。开箧拣书卷，扫床移褐衣。几时同买宅，相近有柴扉。
何年化作愁，漠漠便难收。数点山能远，平铺水不流。湿连湘竹暮，浓盖舜坟秋。亦有思归客，看来尽白头。
阴洞日光薄，花开不及时。当春无半树，经烧足空枝。疏与香风会，细将泉影移。此中人到少，开尽几人知。
独住水声里，有亭无热时。客来因月宿，床势向山移。鹤睡松枝定，萤归葛叶垂。寂寥犹欠伴，谁为报僧知。
往往到城市，得非征药钱。世人空识面，弟子莫知年。自说能医死，相期更学仙。近来移住处，毛女旧峰前。
古巷槐阴合，愁多昼掩扉。独存过江马，强拂看花衣。送客心先醉，寻僧夜不归。龙钟易惆怅，莫遣寄书稀。
花时人欲别，每日醉樱桃。买酒金钱尽，弹筝玉指劳。归期无岁月，客路有风涛。锦缎裁衣赠，麒麟落剪刀。
省中重拜别，兼领寄人书。已念此行远，不应相问疏。子城西并宅，御水北同渠。要取春前到，乘闲候起居。
字已无人识，唯应记铸年。见来深似水，携去重于钱。鸾翅巢空月，菱花遍小天。宫中照黄帝，曾得化为仙。
高居在幽岭，人得见时稀。写箓扃虚白，寻僧到翠微。扫坛星下宿，收药雨中归。从服小还后，自疑身解飞。
枕上用心静，唯应改旧诗。强行休去早，暂卧起还迟。因说来归处，却愁初病时。赤城山下寺，无计得相随。
似龙鳞又足，只是欠登门。月里腮犹湿，泥中目未昏。乞锄防蚁穴，望水写金盆。他日能为雨，公田报此恩。
游魂自相叫，宁复记前身。飞过人家月，声连客路春。梦边催晓急，愁外送风频。自有霑花血，相和泪滴新。
开门不成出，麦色遍前坡。自小诗名在，如今白发多。经年无越信，终日厌蕃歌。近寺居僧少，春来亦懒过。
晏来知养气，度日语时稀。到处留丹井，终寒不絮衣。病乡多惠药，鬼俗有符威。自说身轻健，今年数梦飞。
古镇门前去，长安路在东。天寒明堠火，日晚裂旗风。塞馆皆无事，儒装亦有弓。防秋故乡卒，暂喜语音同。
夜入楚家烟，烟中人未眠。望来淮岸尽，坐到酒楼前。灯影半临水，筝声多在船。乘流向东去，别此易经年。
渺渺浸天色，一边生晚光。阔浮萍思远，寒入雁愁长。北极连平地，东流即故乡。扁舟来宿处，髣髴似潇湘。
凌澌冲泪眼，重叠自西来。即夜寒应合，非春暖不开。岂无登陆计，宜弃济川材。愿寄浮天外，高风万里回。
行人见雪愁，初作帝乡游。旅店开偏早，乡帆去未收。灯残催卷席，手冷怕梳头。是物寒无色，汤泉正自流。
为郎名更重，领郡是蹉跎。官壁题诗尽，衙庭看鹤多。城池连草堑，篱落带椒坡。未觉旗旛贵，闲行触处过。
坐夏日偏长，知师在律堂。多因束带热，更忆剃头凉。苔色侵经架，松阴到簟床。还应炼诗句，借卧石池傍。
到处久南望，未知何日回。寄书频到海，得梦忽闻雷。岭日当秋暗，蛮花近腊开。白身居瘴疠，谁不惜君才。
云水绝归路，来时风送船。不言身后事，犹坐病中禅。深壁藏灯影，空窗出艾烟。已无乡土信，起塔寺门前。
溪船泛渺弥，渐觉灭炎辉。动水花连影，逢人鸟背飞。深犹见白石，凉好换生衣。未得多诗句，终须隔宿归。
作尉年犹少，无辞去路赊。渔舟县前泊，山吏日高衙。幽景临谿寺，秋蝉织杼家。行程须过越，先醉镜湖花。
古道自迢迢，咸阳离别桥。越人闻水处，秦树带霜朝。驻马言难尽，分程望易遥。秋前未相见，此意转萧条。
毒草不曾枯，长添客健无。雾开蛮市合，船散海城孤。象迹频藏齿，龙涎远蔽珠。家人秦地老，泣对日南图。
仙人掌中住，生有上天期。已废烧丹处，犹多种杏时。养龙于浅水，寄鹤在高枝。得道复无事，相逢尽日棋。
梦罢更开户，寒泉声隔云。共谁寻最远，独自坐偏闻。岩际和风滴，溪中泛月分。岂知当此夜，流念到江𣸣。
移来未换叶，已胜在空山。静对心标直，遥吟境助闲。影侵残雪际，声透小窗间。即耸凌空干，翛翛岂易攀。
遥见南来使，江头哭问君。临终时有雪，旅葬处无云。官库空收剑，蛮僧共起坟。知名人尚少，谁为录遗文。
夜郎归未老，醉死此江边。葬阙官家礼，诗残乐府篇。游魂应到蜀，小碣岂旌贤。身没犹何罪，遗坟野火燃。
相知皆是旧，每恨独游频。幸此同芳夕，宁辞倒醉身。灯光遥映烛，萼粉暗飘茵。明月分归骑，重来更几春。
灵山巡未遍，不作住持心。逢寺暂投宿，是山皆独寻。有时过静界，在处想空林。从小即行脚，出家来至今。
南游何所为，一箧又空归。守道安清世，无心换白衣。深林蝉噪暮，绝顶客来稀。早晚重相见，论持更及微。
步步出尘氛，溪山别是春。坛边时过鹤，碁处寂无人。访古碑多缺，探幽路不真。翻疑归去晚，清世累移晨。
长贫知不易，去计拟何逃。相对人愁别，经过几处劳。城连沙岫远，山断夏云高。犹想成诗处，秋灯半照涛。
劳思空积岁，偶会更无由。以分难相舍，将行且暂留。路歧何处极，江峡半猿愁。到此分南北，离怀岂易收。
名高不俟召，收采献君门。偶屈应缘数，他人尽为冤。新春城外路，旧隐水边村。归去无劳久，知君更待论。
禅禹逊尧聪，巍巍盛此中。四隅咸启圣，万古赖成功。道德去弥远，山河势不穷。停车一再拜，帝业即今同。
严君名不朽，道出二经中。归去精诚恳，还应梦寐通。池台镜定月，松桧雨馀风。想对灵玄忆，人间恋若空。
此身西复东，何计此相逢。梦尽吴越水，恨深襄汉钟。积云开去路，曙雪叠前峰。谁即知非旧，怜君忽见容。
高步陟崔嵬，吟闲路惜回。寺知何代有，僧见梵天来。暮霭连沙积，馀霞遍槛开。更期招静者，长啸上南台。
停车晓烛前，一语几潸然。路去干戈日，乡遥饥馑年。湖波晴见雁，槐驿晚无蝉。莫纵经时住，东南书信偏。
趋驰早晚休，一岁又残秋。若只如今日，何难至白头。沧波归处远，旅食尚边愁。赖见前贤说，穷通不自由。
平生醉与吟，谁是见君心。上国一归去，沧江闲至今。钟繁秋寺近，峰阔晚涛深。疏放长如此，何人长得寻。
君家沧海外，一别见何因。风土虽知教，程途自致贫。浸天波色晚，横笛鸟行春。明发千樯下，应无更远人。
处处日驰销，凭轩夕似朝。渔翁闲鼓櫂，沙鸟戏迎潮。树间津亭密，城连坞寺遥。因谁报隐者，向此得耕樵。
山海两分歧，停舟偶似期。别来何限意，相见却无辞。坐永神凝梦，愁繁鬓欲丝。趋名易迟晚，此去莫经时。
方春到帝京，有恋有愁幷。万里江海思，半年沙塞程。绿阴斜向驿，残照远侵城。自可资新课，还期振盛名。
传骑一何催，山门昼未开。高人终避世，圣主不遗才。坐次欹临水，门中独举杯。谁为旦夕侣，深寺数僧来。
池馆饶嘉致，幽人惬所闲。筿风能动浪，岸树不遮山。啸槛鱼惊后，眠窗鹤语间。何须说庐阜，深处更跻攀。
东南路苦辛，去路见无因。万里此相送，故交谁更亲。日浮汀草绿，烟霁海山春。握手无别赠，为予书札频。
湖亭东极望，远棹不须回。遍草新湖落，连天众雁来。芦洲残照尽，云障积烟开。更想鸱夷子，扁舟安在哉。
闲阁雨吹尘，陶家揖上宾。湖山万叠翠，门树一行春。景遍归檐燕，歌喧已醉身。登临兴不足，喜有数来因。
献赋才何拙，经时不耻归。能知此意是，甘取众人非。遍陇耕无圃，缘溪钓有矶。此怀难自遣，期在振儒衣。
江湖归不易，京邑计长贫。独夜有知己，论心无故人。一灯愁里梦，九陌病中春。为问清平日，无门致出身。
动叶复惊神，声声断续匀。坐来同听者，俱是未归人。一櫂三湘浪，单车二蜀尘。伤秋各有日，千可念因循。
霜晚复秋残，楼明近远山。满壶邀我醉，一榻为僧闲。树簇孤汀眇，帆欹积浪间。从容更南望，殊欲外人寰。
吟诗三十载，成此一名难。自有恩门入，全无帝里欢。湖光愁里碧，岩景梦中寒。到后松杉月，何人共晓看。
心知受恩地，到此亦裴回。上路移时立，中轩隔宿来。川光通沼沚，寺影带楼台。无限成蹊树，花多向客开。
庭绿草纤纤，边州白露沾。别歌缘剑起，客泪是愁添。见月鹊啼树，避风云满帘。将军尽尊酒，楼上赋星占。
长大有南北，山川各所之。相逢孤馆夜，共忆少年时。烂醉百花酒，狂题几首诗。来朝又分袂，后会鬓应丝。
失意已春残，归愁与别难。山分关路细，江遶夜城寒。草色连晴坂，鼍声离晓滩。差池是秋赋，何以暂怀安。
醉后情俱远，难忘素浐间。照花深处月，当户旧时山。事想同清话，欢期一破颜。风流还爱竹，此夜尚思闲。
不遇修寺日，无钱入影堂。故来空礼拜，临去重添香。僧得名难近，灯传火已长。发心依止后，借住有邻房。
领得卖珠钱，还归铜柱边。看儿调小象，打鼓放新船。醉后眠神树，耕时语瘴烟。又逢衰蹇老，相问莫知年。
初日照杨柳，玉楼含翠阴。啼春独鸟思，望远佳人心。幽怨贮瑶瑟，韶光凝碧林。所思曾不见，芳草意空深。
洞庭秋色起，哀狖更难闻。身往海边郡，帆悬天际云。炎州罗翠鸟，瘴岭控蛮军。信息来非易，堪悲此路分。
吴楚半秋色，渡江逢苇花。云侵帆影尽，风逼雁行斜。返照开岚翠，寒潮荡浦沙。余将何所往，海峤拟营家。
帝乡归未得，辛苦事羇游。别馆一尊酒，客程千里秋。霜风红叶寺，夜雨白𬞟洲。长恐此时泪，不禁和恨流。
路岐长不尽，客恨杳难通。芦荻晚汀雨，柳花南浦风。乱钟嘶马急，残日半帆红。却羡渔樵侣，闲歌落照中。
野人闲种树，树老野人前。居止白云内，渔樵沧海边。呼儿采山药，放犊饮溪泉。自著养生论，无烦忧暮年。
信来淮上郡，楚岫入秦云。自顾为儒者，何由答使君。蜕风蝉半失，阻雨雁频闻。欲识平生分，他时别纪勋。
岂无故乡路，路远未成归。关内相知少，海边来信稀。离云空石穴，芳草偃郊扉。谢子一留宿，此心聊息机。
天涯秋光尽，木末群鸟还。夜久游子息，月明岐路闲。风生淮水上，帆落楚云间。此意竟谁见，行行非故关。
孤云与归鸟，千里片时间。念我一何滞，辞家久未还。微阳下乔木，远色隐秋山。临水不敢照，恐惊平昔颜。
云门夹峭石，石路荫长松。谷响猿相应，山深水复重。餐霞人不见，采药客犹逢。独宿灵潭侧，时闻岳顶钟。
穷途别故人，京洛泣风尘。在世即应老，他乡又欲春。平生空志学，晚岁拙谋身。静话归休计，唯将海上亲。
闲想白云外，了然清净僧。松门山半寺，夜雨佛前灯。此境可长住，浮生自不能。一从林下别，瀑布几成冰。
岁暮见华发，平生志半空。孤云不我弃，归隐与谁同。枉道紫宸谒，妨栽丹桂丛。何如随野鹿，栖止石岩中。
度鸟向栖急，阴虫逢夜多。馀霞媚秋汉，迥月濯沧波。蔓草将萎绝，流年其奈何。耿然摇落思，独酌不成歌。
故国波涛隔，明时已久留。献书双阙晚，看月五陵秋。南棹何时返，长江忆共游。遥知钓船畔，相望在汀洲。
无成西别秦，返驾江南春。草际楚田雁，舟中吴苑人。残云挂绝岛，迥树入通津。想到长洲日，门前多白𬞟。
斗酒故人同，长歌起北风。斜阳高垒闭，秋角暮山空。雁叫寒流上，萤飞薄雾中。坐来生白发，况复久从戎。
新官非次受，圣主宠前勋。关雪发车晚，风涛挂席闻。海门山叠翠，湖岸郡藏云。执简从公后，髯参岂胜君。
金马诏何晚，茂陵居近修。客来云雨散，鸟下梧桐秋。迥汉衔天阙，遥泉响御沟。坐看凉月上，为子一淹留。
照曜天山外，飞鸦几共过。微红拂秋汉，片白透长波。影促寒汀薄，光残古木多。金霞与云气，散漫复相和。
杨柳色已改，郊原日复低。烟生寒渚上，霞散乱山西。待月人相对，惊风雁不齐。此心君莫问，旧国去将迷。
露气寒光集，微阳下楚丘。猿啼洞庭树，人在木兰舟。广泽生明月，苍山夹乱流。云中君不降，竟夕自悲秋。
惊鸟去无际，寒蛩鸣我傍。芦洲生早雾，兰隰下微霜。列宿分穷野，空流注大荒。看山候明月，聊自整云装。
野风吹蕙带，骤雨滴兰桡。屈宋魂冥寞，江山思寂寥。阴霓侵晚景，海树入回潮。欲折寒芳荐，明神讵可招。
荡漾空沙际，虚明入远天。秋光照不极，鸟影去无边。势引长云断，波轻片雪连。汀洲杳难到，万古覆苍烟。
半酣走马别，别后锁边城。日落月未上，鸟栖人独行。方驰故国恋，复怆长年情。入夜不能息，何当闲此生。
君生游侠地，感激气何高。饮尽玉壶酒，赠留金错刀。雁关飞霰雪，鲸海落云涛。决去如征鸟，离心空自劳。
洞庭人夜别，孤棹下湘中。露洗寒山遍，波摇楚月空。密林飞暗狖，广泽发鸣鸿。行值扬帆者，江分又不同。
假道经淮泗，樯乌集隼旟。芜城沙菼接，波岛石林疏。海鹤空庭下，夷人远岸居。山乡足遗老，伫听荐贤书。
缘危路忽穷，投宿值樵翁。鸟下山含暝，蝉鸣露滴空。石门斜月入，云窦暗泉通。寂寞生幽思，心疑旧隐同。
日饮巴江水，还啼巴岸边。秋声巫峡断，夜影楚云连。露滴青枫树，山空明月天。谁知泊船者，听此不能眠。
主意思政理，牧人官不轻。树多淮右地，山远汝南城。望稼周田隔，登楼楚月生。悬知蒋亭下，渚鹤伴闲行。
魏宫歌舞地，蝶戏鸟还鸣。玉座人难到，铜台雨滴平。西陵树不见，漳浦草空生。万恨尽埋此，徒悬千载名。
语别在中夜，登车离故乡。曙钟寒出岳，残月迥凝霜。风柳条多折，沙云气尽黄。行逢海西雁，零落不成行。
湘中有岑穴，君去挂帆过。露细蒹葭广，潮回岛屿多。汀洲延夕照，枫叶坠寒波。应使同渔者，生涯许钓歌。
处处松阴满，樵开一迳通。鸟归云壑静，僧语石楼空。积翠含微月，遥泉韵细风。经行心不厌，忆在故山中。
苍翠霾高雪，西峰鸟外看。久披山衲坏，孤坐石床寒。盥手水泉滴，燃灯夜烧残。终期老云峤，煮药伴中餐。
金陵山色里，蝉急向秋分。迥寺横洲岛，归僧渡水云。夕阳依岸尽，清磬隔潮闻。遥想禅林下，𬬻香带月焚。
夕阳逢一雨，夜木洗清阴。露气竹窗静，秋光云月深。煎尝灵药味，话及故山心。得意两不寐，微风生玉琴。
金甲耀兜鍪，黄金拂紫骝。叛羌旗下戮，陷壁夜中收。霜霰戎衣月，关河碛气秋。箭疮殊未合，更遣击兰州。
火发龙山北，中宵易左贤。勒兵临汉水，惊雁散胡天。木落防河急，军孤受敌偏。犹闻汉皇怒，按剑待开边。
旌旗倒北风，霜霰逐南鸿。夜救龙城急，朝焚虏帐空。骨销金镞在，鬓改玉关中。却想羲轩氏，无人尚战功。
广漠云凝惨，日斜飞霰生。烧山搜猛兽，伏道击回兵。风折旗竿曲，沙埋树杪平。黄云飞旦夕，偏奏苦寒声。
葱茏桂树枝，高系黄金羁。叶隐青蛾翠，花飘白玉墀。上鸣间关鸟，下醉游侠儿。炀帝国已破，此中都不知。
别离杨柳陌，迢遰蜀门行。若听清猿后，应多白发生。虹霓侵栈道，风雨杂江声。过尽愁人处，烟花是锦城。
稀逢息心侣，细话远山期。河汉秋深夜，杉梧露滴时。风传林磬响，月掩草堂迟。坐卧禅心在，浮生皆不知。
嘶马发相续，行次夏王台。锁郡云阴暮，鸣笳烧色来。霜繁边上宿，鬓改碛中回。怅望胡沙晓，惊蓬朔吹催。
的的星河落，霑苔复洒松。湿光微泛草，石翠澹摇峰。野观云和月，秋城漏间钟。知君亲此境，九陌少相逢。
尧女楼西望，人怀太古时。海波通禹凿，山木闭虞祠。鸟道残虹挂，龙潭返照移。行云如可驭，万里赴心期。
黄河岸柳衰，城下渡流澌。年长从公懒，天寒入府迟。家山望几遍，魏阙赴何时。怀古心谁识，应多谒舜祠。
落帆人更起，露草满汀洲。远狖啼荒峤，孤萤溺漫流。积阴开片月，爽气集高秋。去去胡为恋，搴芳时一游。
挂锡中峰上，经行踏石梯。云房出定后，岳月在池西。峭壁残霞照，欹松积雪齐。年年著山屐，曾得到招提。
中天白云散，集客郡斋时。陶性聊飞爵，看山忽罢碁。雪花凝始散，木叶脱无遗。静理良多暇，招邀惬所思。
为客自堪悲，风尘日满衣。承明无计入，旧隐但怀归。雪积孤城暗，灯残晓角微。相逢喜同宿，此地故人稀。
虚室焚香久，禅心悟几生。滤泉侵月起，扫径避虫行。树隔前朝在，苔滋废渚平。我来风雨夜，像设一灯明。
心偶羡明代，学诗观国风。自从来阙下，未胜在山中。丹桂日应老，白云居久空。谁能谢诗去，聊与此生同。
灞原风雨定，晚见雁行频。落叶他乡树，寒灯独夜人。空园白露滴，孤壁野僧邻。寄卧郊扉久，何门致此身。
扫君园林地，泽我清凉襟。高鸟云路晚，孤蝉杨柳深。风微汉宫漏，月迥秦城砧。光景坐如此，徒怀经济心。
河梁送别者，行哭半非亲。此路足征客，胡天多杀人。金罍照离思，宝瑟凝残春。早晚期相见，垂杨凋复新。
行行与君别，路在雁门西。秋色见边草，军声闻戍鼙。酣歌击宝剑，跃马上金堤。归去咸阳里，平生志不迷。
羇游年复长，去日值秋残。草出函关白，云藏野渡寒。鸿多霜雪重，山广道途难。心事何人识，斗牛应数看。
有客南浮去，平生与我同。炎州结遥思，芳杜采应空。秦雁归侵月，湘猿戏袅枫。期君翼明代，未可恋山中。
斜日挂边树，萧萧独望间。阴云藏汉垒，飞火照胡山。陇首行人绝，河源夕鸟还。谁为立勋者，可惜宝刀闲。
岐路今如此，还堪恸哭频。关中成久客，海上老诸亲。谷口田应废，乡山草又春。年年销壮志，空作献书人。
芜没丛台久，清漳废御沟。蝉鸣河外树，人在驿西楼。云烧天中赤，山当日落秋。近郊经战后，处处骨成丘。
远归从此别，亲爱失天涯。去国频回首，方秋不在家。鸣蛩闻塞路，冷雁背龙沙。西次桑干曲，洲中见荻花。
一室意何有，闲门为我开。炉香寒自灭，履雪饭初回。窗迥孤山入，灯残片月来。禅心方此地，不必访天台。
聊凭危堞望，倍起异乡情。霜落蒹葭白，山昏雾露生。河滩胡雁下，戎垒汉鼙惊。独树残秋色，狂歌泪满缨。
长亭晚送君，秋色渡江𣸣。衰柳风难定，寒涛雪不分。猿声离楚峡，帆影入湘云。独泛扁舟夜，山钟可卧闻。
相思边草长，回望水连空。雁过当行次，蝉鸣复客中。壮年看即改，羸病计多同。傥宿林中寺，深凭问远公。
故人今在剡，秋草意如何。岭暮云霞杂，潮回岛屿多。沃洲僧几访，天姥客谁过。岁晚偏相忆，风生隔楚波。
临水独相送，归期千里间。云回逢过雨，路转入连山。一骑行芳草，新蝉发故关。遥聆茂陵下，夜启竹扉闲。
闲居谁厌僻，门掩汉祠前。山色夏云映，树阴幽草连。晴光分渚曲，绿气冒原田。何日远游罢，高枝已噪蝉。
夜木动寒色，雒阳城阙深。如何异乡思，更抱故人心。微月关山远，闲堦霜霰侵。谁知石门路，待与子同寻。
朝与城阙别，暮同麋鹿归。鸟鸣松观静，人过石桥稀。木叶摇山翠，泉痕入涧扉。敢招仙署客，暂此拂朝衣。
阴魄出海上，望之增苦吟。冷搜骊颔重，寒彻蚌胎深。皓气笼诸夏，清光射万岑。悠然天地内，皎洁一般心。
树下孤石坐，草间微有霜。同人不同北，云鸟自南翔。迢遰夜山色，清泠泉月光。西风耿离抱，江海遥相望。
殿中日相命，开尊话旧时。馀钟催鸟绝，积雪阻僧期。林静寒光远，天阴曙色迟。今夕复何夕，人谒去难追。
寒雁过原急，渚边秋色深。烟霞向海岛，风雨宿园林。俱住明时愿，同怀故国心。未能先隐迹，聊此一相寻。
云门秋却入，微径久无人。后夜中峰月，空林百衲身。寂寥寒磬尽，盥漱瀑泉新。履迹谁相见，松风扫石尘。
弟子人天遍，童年在沃洲。开禅山木长，浣衲海沙秋。振锡摇汀月，持瓶接瀑流。赤城何日上，鄙愿从师游。
我生求羽化，斋沐造仙居。葛蔓没丹井，石函盛道书。寒松多偃侧，灵洞遍清虚。一就泉西饮，云中采药蔬。
山空蕙气香，乳管折云房。愿值壶中客，亲传肘后方。三更礼星斗，寸匕服丹霜。默坐树阴下，仙经横石床。
浩渺行无极，扬帆但信风。云山过海半，乡树入舟中。波定遥天出，沙平远岸穷。离心寄何处，目断曙霞东。
寺近朝天路，多闻玉珮音。鉴人开慧眼，归鸟息禅心。磬接星河曙，窗连夏木深。此中能宴坐，何必在云林。
平生闲放久，野鹿许为群。居止邻西岳，轩窗度白云。斋心饭松子，话道接茅君。汉主思清净，休书谏猎文。
同人家鄠杜，相见罢官时。野坐苔生石，荒居菊入篱。听蝉临水久，送鹤背山迟。未拟还城阙，溪僧别有期。
休官不到阙，求静匪营他。种药唯愁晚，看云肯厌多。渚边逢鹭下，林表伴僧过。闲检仙方试，松花酒自和。
玉榼酒频倾，论功笑李陵。红缰跑骏马，金镞掣秋鹰。塞迥连天雪，河深彻底冰。谁言提一剑，勤苦事中兴。
论文期雨夜，饮酒及芳晨。坐叹百花发，潜惊双鬓新。旧交多得路，别业远仍贫。便欲辞知己，归耕海上春。
去觐毘陵日，秋残建业中。莎垂石城古，山阔海门空。灌木寒樯远，层波皓月同。何当复雠校，春集少阳宫。
华堂开翠簟，惜别玉壶深。客去当烦暑，蝉鸣复此心。废城乔木在，古道浊河侵。莫虑西游远，西关绝陇阴。
腊景不可犯，从戎难自由。怜君急王事，走马赴边州。岳雪明日观，海云冒营丘。惭无斗酒泻，敢望御重裘。
古树何人种，清阴减昔时。莓苔根半露，风雨节偏危。虫蠹心将穴，蝉催叶向衰。樵童不须翦，聊起邵公思。
君马勒金羁，君家贮玉笄。白云登岘首，碧树醉铜鞮。泽广荆州北，山多汉水西。鹿门知不隐，芳草自萋萋。
石田虞芮接，种树白云阴。穴闭神踪古，河流禹凿深。樵人应满郭，仙鸟几巢林。此会偏相语，曾供雪夜吟。
路岐人不见，尚得记心中。月忆潇湘渚，春生兰杜丛。鸟啼花半落，人散爵方空。所赠诚难荅，泠然一雅风。
离人非逆旅，有弟谪连州。楚雨霑猿暮，湘云拂雁秋。蒹葭行广泽，星月棹寒流。何处江关鏁，风涛阻客愁。
点点抱离念，旷怀成怨歌。高台试延望，落照在寒波。此地芳草歇，旧山乔木多。悠然暮天际，但见鸟相过。
高高丹桂枝，袅袅女萝衣。密叶浮云过，幽阴暮鸟归。月和风翠动，花落瀑泉飞。欲翦兰为佩，中林露未晞。
辟书丞相草，招作广陵行。隋柳疏淮岸，汀洲接海城。楚樯经雨泊，烟月隔潮生。谁与同尊俎，鸡鸾集虎营。
北风吹别思，落月度关河。树隐流沙短，山平近塞多。雁池戎马饮，雕帐戍人过。莫虑行军苦，华夷道正和。
主人同露坐，明月在高台。咽咽阴虫叫，萧萧寒雁来。影摇疏木落，魄转曙钟开。幸免丹霞映，清光溢酒杯。
门前九陌尘，石上定中身。近放辽天鹤，曾为南岳人。腊高松叶换，雪尽茗芽新。一自传香后，名山愿卜邻。
碧草径微断，白云扉晚开。罢琴松韵发，鉴水月光来。宿鸟排花动，樵童浇竹回。与君同露坐，涧石拂青苔。
玉洞仙何在，炉香客自焚。醮坛围古木，石磬响寒云。曙月孤霞映，悬流峭壁分。心知人世隔，坐与鹤为群。
秋光动河汉，耿耿曙难分。堕露垂丛药，残星间薄云。心悬赤城峤，志向紫阳君。雁过海风起，萧萧时独闻。
湖里寻君去，樵风往返吹。树喧巢鸟出，路细葑田移。沤苎成鱼网，枯根是酒卮。老年唯自适，生事任群儿。
不饵住云溪，休丹罢药畦。杏花虚结子，石髓任成泥。扫地青牛卧，栽松白鹤栖。共知仙女丽，莫是阮郎妻。
真人俄整舃，双鹤屡飞翔。恐入壶中住，须传肘后方。霓裳云气润，石径术苗香。一去何时见，仙家日月长。
却忆天台去，移居海岛空。观寒琪树碧，雪浅石桥通。漱齿飞泉外，餐霞早境中。终期赤城里，披氅与君同。
谢眺题诗处，危楼压郡城。雨馀江水碧，云断雪山明。锦绣来仙境，风光入帝京。恨无青玉案，何以报高情。
禁署方怀忝，纶闱已再加。暂来西掖路，还整上清槎。恍惚归丹地，深严宿绛霞。幽襟聊自适，闲弄紫薇花。
废刈镜湖田，上书紫阁前。愁人久委地，诗道未闻天。不是烧金手，徒抛钓月船。多惭兄弟意，不敢问林泉。
瑞气遶宫楼，皇居信上游。远冈连圣祚，平地载神州。会合皆重译，潺湲近八流。中兴岂假问，据此自千秋。
寥泬敞延英，朝班立位横。宣传无草动，拜舞有衣声。鸳瓦霜消湿，虫丝日照明。辛勤自不到，遥见似前程。
处处是欢心，时康岁已深。不同三尺剑，应似五弦琴。寿笑山犹尽，明嫌日有阴。何当怜一物，亦遣断愁吟。
曙质绝埃氛，彤庭列禁军。圣颜初对日，龙尾竞缘云。佩响交成韵，帘阴暖带纹。逍遥岂有事，于此咏南薰。
一物至周天，洪纤尽晏然。车书无异俗，甲子并丰年。奇技皆归朴，征夫亦服田。君王故不有，台鼎合韦弦。
日日听歌谣，区中尽祝尧。虫蝗初不害，夷狄近全销。史笔惟书瑞，天台绝见妖。因令匹夫志，转欲事清朝。
品物尽昭苏，神功复帝谟。他时应有寿，当代且无虞。赐历通遐俗，移关入半胡。鹪鹩一何幸，于此寄微躯。
无战复无私，尧时即此时。焚香临极早，待月卷帘迟。端拱乾坤内，何言黈纩垂。君看圣明验，只此是神龟。
旭日上清穹，明堂坐圣聪。衣裳承瑞气，冠冕盖重瞳。花木经宵露，旌旗入仗风。何期于此地，见说是神工。
五帝三皇主，萧曹魏邴臣。文章惟返朴，戈甲尽生尘。谏纸应无用，朝纲自有伦。升平不可记，所见是闲人。
琴剑事行装，河关出北方。秦音尽河内，魏画自黎阳。野日村苗熟，秋霜馆叶黄。风沙问船处，应得立清漳。
少载琴书去，须知暂佐军。初程见西岳，尽室渡横汾。元日何州在，枯风宿馆闻。都门送行处，青紫骑纷纷。
一曲大河声，全家几日行。从容长约夜，差互忽离城。镇北胡沙浅，途中霍岳横。相逢莫已讯，诗雅负雄名。
榆关到不可，何况出榆关。春草临岐断，边楼带日闲。人归穹帐外，鸟乱废营间。此地堪愁想，霜前作意还。
边城官尚恶，况乃是羁游。别路应相忆，离亭更少留。黄沙人外阔，飞雪马前稠。甚险穹庐宿，无为过代州。
海日东南出，应开岭上扉。扫坛花入篲，科竹露霑衣。饭后嫌身重，茶中见鸟归。相思爱民者，难说与亲违。
自得高闲性，平生向北栖。月潭云影断，山叶雨声齐。庭树人书匝，栏花鸟坐低。相留永不忘，经宿话丹梯。
花开亦花落，时节暗中迁。无计延春日，可能留少年。小丛初散蝶，高柳即闻蝉。繁艳归何处，满山啼杜鹃。
茫茫驱匹马，归处是荒榛。猿迹破庭雪，鼠踪生甑尘。开门冲网断，扫叶放苔匀。为惜诗情错，应难致此身。
萧条秋雨地，独院阻同群。一夜惊为客，多年不见君。边心生落日，乡思羡归云。更在相思处，子规灯下闻。
一行千里外，几事寸心间。才子贫堪叹，男儿别是闲。黄河淹华岳，白日照潼关。若值乡人问，终军贱不还。
满魄断埃氛，牵吟并舍闻。一年唯此夜，到晚愿无云。待赏从初出，看行过二分。严城亦已闭，悔不预期君。
梦想青山寺，前年住此中。夜堂吹竹雨，春地落花风。旧句师曾见，清斋我亦同。浮生蹇莫问，辛苦未成功。
寒空孤鸟度，落日一僧归。近寺路闻梵，出郊风满衣。步摇瓶浪起，盂戛磬声微。还坐栖禅所，荒山月照扉。
门前虽有径，绝向世间行。薙草因逢药，移花便得莺。甘贫原是道，苦学不为名。莫怪苍髭晚，无机任世情。
去扫冬林下，闲持未遍经。为山低凿牖，容月广开庭。旧叶云千里，生涯水一瓶。还应觅新句，看雪倚禅扃。
八月曾殊选，三星固异仪。祔陵经灞浐，归赗杂华夷。旌去题新谥，宫存鏁素帏。重泉应不恨，生见太平时。
月落娥兼隐，宫空后岂还。衔哀穷地界，亲莅泣天颜。旧住留丹药，新陵在碧山。国人伤莫及，应只咏关关。
配圣三朝隔，灵仪万姓哀。多年好黄老，旧日荐贤才。道著标彤管，宫闲闭绿苔。平生六衣在，曾著祀高禖。
无媒甘下飞，君子尚麻衣。岁月终荣在，家园近且归。山光临舜庙，河气隔王畿。甚积汤原思，青青宿麦肥。
权门多见薄，吾道岂终行。散地徒忧国，良时不在城。花繁春正王，茶美梦初惊。赖有兹文在，犹堪畅此生。
几世瞢农桑，凶年竟失乡。朽关生湿菌，倾屋照斜阳。雨水淹残臼，葵花压倒墙。明时岂致此，应自负苍苍。
傍舍虫声满，残秋宿雨村。远劳才子骑，光顾野人门。败叶盘空蔓，雕丛露暗根。相携未尽语，川月照黄昏。
绿草闭闲院，悄然花正开。新年人未去，戊日燕还来。雨地残枯沫，灯窗积旧煤。归田语不忘，樗散料非才。
一榜尽精选，此身犹陆沈。自无功谠分，敢抱怨尤心。暖陌开花气，春居闭日阴。相知岂不有，知浅未知深。
暂屈固何恨，所忧无此时。隔年空仰望，临日又参差。劳力且成病，壮心能不衰。犹将琢磨意，更欲候宗师。
关东归不得，岂是爱他乡。草碧馀花落，春闲白日长。全家期圣泽，半路敢农桑。独立应无侣，浮生欲自伤。
疏拙自沈昏，长安岂是村。春非闲客事，花在五侯门。道僻惟忧祸，诗深不敢论。扬雄若有荐，君圣合承恩。
旧论已浮海，此心犹滞秦。上僚如报国，公道岂无人。岩隐悬溪瀑，城居入榻尘。渔舟即拟去，不待晚年身。
长安那不住，西笑又东行。若以贫无计，何因事有成。云峰天外出，江色草中明。谩忝相于分，吾言世甚轻。
孤岛如江上，诗家犹闭门。一池分倒影，空舸系荒根。烟湿高吟石，云生偶坐痕。登临有新句，公退与谁论。
幕府尽平蛮，客留戎阃间。急流霜夹水，轻霭日连山。设醴徒惭楚，为郎未姓颜。斯文苦不胜，会拟老民间。
贵宅登临地，春来见物华。远江桥外色，繁杏竹边花。戍客烽楼迥，文君酒幔斜。新题好不极，珠府未穷奢。
一战便抽兵，蛮孤吉浪平。通连无旧穴，要害有新城。昼卒烽前寝，春农界上耕。高楼一拟望，新雨剑南清。
泸水断嚣氛，妖巢已自焚。汉江无敌国，蛮物在回军。越雟通游国，苴咩闭聚蚊。空馀罗凤曲，哀思满边云。
流落伤寒食，登临望岁华。村球高过索，坟树绿和花。晋聚应搜火，秦喧定走车。谁知恨榆柳，风景似吾家。
溪边人浣纱，楼下海棠花。极望虽怀土，多情拟置家。前山应象外，此地已天涯。未有销忧赋，梁王礼欲奢。
丈室久多病，小园晴独游。鸣蛩孤烛雨，啅雀一篱秋。圣主恩难谢，生灵志亦忧。他年谁识我，心迹在徐州。
温燠坐相侵，罗襦一水沈。拜深知有意，令背不无心。近住应名玉，前生约姓阴。东山期已定，相许便抽簪。
何事尽参差，惜哉吾子诗。日令销此道，天亦负明时。有路当重振，无门即不知。何当见尧日，相与啜浇漓。
尽日行方到，何年独此林。客归惟鹤伴，人少似师心。坐石落松子，禅床摇竹阴。山灵怕惊定，不遣夜猿吟。
长安千万蹊，迷者自多迷。直性身难达，良时日易低。环檐消旧雪，晴气满春泥。那得同君去，逢峰苦爱齐。
繁总近何如，君才必有馀。身欢步兵酒，吏写鲁连书。坐默闻鼙吹，庭班见雪初。沈碑若果去，一为访邻居。
至老不相疏，斯言不是虚。两心宜一体，同舍又邻居。晓角秋砧外，清云白月初。从军何有用，未造鲁连书。
三峡与三壕，门阑梦去劳。细冰和洛水，初雪洒嵩高。大雅何由接，微荣亦已逃。寒窗不可寐，风地叶萧骚。
相逢听一吟，惟我不降心。在世忧何事，前生得至音。蒲多南去远，汾尽北游深。为宿关亭日，苍苍晓欲临。
亭午四邻睡，院中唯鸟鸣。当门塞鸿去，欹枕世人情。地燥苍苔裂，天凉晚月生。归家岂不愿，辛苦未知名。
日日闲车马，谁来访此身。一门兼鹤静，四院与僧邻。雨室墙穿溜，风窗笔染尘。空馀气长在，天子用平人。
故国有如梦，省来长远游。清晨起闲院，疏雨似深秋。宿寝书棱叠，行吟杖迹稠。天晴岂能出，春暖未更裘。
此地潜龙寺，何基即帝台。细花庭树荫，清气殿门开。长老多相识，旬休暂一来。空空亦拟解，干进幸无媒。
高户列禅房，松门到上方。像开祇树岭，人施蜀城香。地遍磷磷石，江移孑孑樯。林僧语不尽，身役事梁王。
貔虎直沙壖，严更护早眠。簇霜孤驿树，落日下江船。暂去非吴起，终休爱鲁连。平羌无一术，候吏莫加笾。
一阁见一郡，乱流仍乱山。未能终日住，尤爱暂时闲。唱棹吴门去，啼林杜宇还。高僧不可羡，西景掩禅关。
像阁与山齐，何人致石梯。万烟生聚落，一崦露招提。斋月人来上，残阳鸽去栖。从边亦已极，烽火是沈黎。
三面接渔樵，前门向郡桥。岸沙崩橘树，山径入茶苗。夜拥军烟合，春浮妓舸邀。此心无与醉，花影莫相烧。
高槛起边愁，荔枝谁致楼。会须教匠坼，不欲见蛮陬。树痹无春影，天连觉汉流。仲宣如可拟，即此是荆州。
古迹是何王，平身入石房。远村通后径，一郡隔前冈。昼静唯禅客，春来有女郎。独醒回不得，无事可焚香。
幽拙未谋身，无端患不均。盗憎犹念物，花尽不知春。井邑常多弊，江山岂有神。犍为何处在，一拟吊埋轮。
条绿似垂缨，离筵日照轻。向人虽有态，伤我为无情。桥远孤临水，墙低半出营。天津曾此见，亦是怆行行。
巨柏与山高，玄门静有猱。春风开野杏，落日照江涛。白璧心难说，青云世未遭。天涯望不极，谁识咏离骚。
久客孤舟上，天涯漱晓津。野芳桤似柳，江霁雪和春。吏叫能惊鹭，官麤实害身。何当穷蜀境，却忆滞游人。
云密露晨晖，西园独掩扉。雨新临断火，春冷著单衣。榆荚奔风健，兰芽负土肥。交亲不是变，自作寄书稀。
孤蹇复飘零，天涯若堕萤。东风吹痼疾，暖日极青冥。蚕市归农醉，渔舟钓客醒。论邦苦不早，祗此负王庭。
归兴乍离边，兰桡复锦川。斫春槎枿树，消雪土膏田。岸暖寻新菜，舟寒著旧绵。临邛若个是，欲向酒家眠。
行止象分符，监州是戏儒。管排蛮户远，出箐鸟巢孤。北向秦何在，南来蜀已无。怀沙悔不及，只有便乘桴。
茶兴复诗心，一瓯还一吟。压春甘蔗冷，喧雨荔枝深。骤去无遗恨，幽栖已遍寻。峨眉不可到，高处望千岑。
尽日遶盘飧，归舟向蜀门。雨干杨柳渡，山热杏花村。净镜空山晓，孤灯极浦昏。边城不是意，回首未终恩。
劳我是犍为，南征又北移。唯闻杜鹃夜，不见海棠时。在暗曾无负，含灵合有知。州人若爱树，莫损召南诗。
尽室遍相将，中方上下方。夜深楠树远，春气陌林香。圣迹留岩险，灵灯出混茫。何因将慧剑，割爱事空王。
高龛险欲催，百尺洞门开。白日仙何在，清风客暂来。临崖松直上，避石水低回。贾掾曾空去，题诗岂易哉。
贾子命堪悲，唐人独解诗。左迁今已矣，清绝更无之。毕竟吾犹许，商量众莫疑。嘉陵四十字，一一是天资。
尽室可招魂，蛮馀出蜀门。雹凉随雨气，江热傍山根。蚕月缲丝路，农时碌碡村。干将磨欲尽，无位可酬恩。
千寻万仞峰，灵宝号何从。盛立同吾道，贪程阻圣踪。岭奇应有药，壁峭尽无松。那得休于是，蹉跎亦卧龙。
竹少竹更重，碧鲜疆更名。有栏常凭立，无径独穿行。夕月阴何乱，春风叶尽轻。已闻图画客，兼写薛先生。
盘迳入依依，旋惊幽鸟飞。寻多苔色古，踏碎箨声微。鞭节横妨户，枝梢动拂衣。前溪闻到处，应接钓鱼矶。
戛戛复差差，一丛千万枝。格如僧住处，栽得吏闲时。笋自厅中出，根从府外移。从军无宿例，空想夜风吹。
不见上庭树，日高声忽吟。他人岂无耳，远客自关心。暂落还因雨，横飞亦向林。分明去年意，从此渐闻砧。
半夜觉松雨，照书灯悄然。河声才淅沥，旧业近潺湲。坐滴寒更尽，吟惊宿鹤迁。相思不相见，日短复愁牵。
缾钵镇随腰，怡然处寂寥。门禅从北祖，僧格似南朝。性近徒相许，缘多愧未销。何传能法慧，此岸要津桥。
嗜欲本无性，此生长在禅。九州空有路，一室独多年。鸣磬微尘落，移缾湿地圆。相寻偶同宿，星月坐忘眠。
帝里欲何待，人间无阙遗。不能安旧隐，都属扰明时。违理须齐辱，雄图岂藉知。纵横悉已悮，斯语是吾师。
得官殊未喜，失计是忘愁。不是无心速，焉能有自由。凉风盈夏扇，蜀茗半形瓯。笑向权门客，应难见道流。
风雨禅思外，应残木槿花。何年别乡土，一衲代袈裟。日气侵瓶暖，雷声动枕斜。还当扫楼影，天晚自煎茶。
何处发天涯，风雷一道赊。去声随地急，残势傍楼斜。透树垂红叶，霑尘带落花。潇湘无限思，闲看下蒹葭。
初宵门未掩，独坐对霜空。极目故乡月，满溪寒草风。樵声当岭上，僧语在云中。正恨归期晚，萧萧闻塞鸿。
通咽远华樽，泛觞名自君。净看筹见影，轻动酒生纹。细滴随杯落，来声就浦分。便应半酣后，清冷漱兼云。
晓来庭户外，草树似依依。一夜东风起，万山春色归。冰消泉派动，日暖露珠晞。已酝看花酒，娇莺莫预飞。
花飞惜不得，年长更堪悲。春尽有归日，老来无去时。风前千片雪，镜里数茎丝。肠断青山暮，独攀杨柳枝。
三年皆一闰，此闰胜常时。莫怪花开晚，都缘春尽迟。节分炎气近，律应蕙风移。梦得成胡蝶，芳菲幸不遗。
危亭秋尚早，野思已无穷。竹叶一尊酒，荷香四座风。晓烟孤屿外，归鸟夕阳中。渐爱湖光冷，移舟月满空。
竹屋清江上，风烟四五家。水园分芰叶，邻界认芦花。雨到鱼翻浪，洲回鸟傍沙。月明何处去，片片席帆斜。
金威生止水，爽气遍遥空。草色萧条路，槐花零落风。夜来万里月，觉后一声鸿。莫问前程事，飒然沙上蓬。
求归方有计，惜别更堪愁。上马江城暮，出郊山戍秋。暗销何限事，白尽去年头。莫怪频惆怅，异乡难再游。
寒窗危竹枕，月过半床阴。嫩叶不归梦，晴虫成苦吟。酒无通夜力，事满五更心。寂寞谁相似，残灯与素琴。
萧萧陇水侧，落日客愁中。古塞一声笛，长沙千里风。鸟无栖息处，人爱战争功。数夜城头月，弯弯如引弓。
征车日已远，物候尚凄凄。风叶青桐落，露花红槿低。心随秦国远，梦到楚山迷。却恨衔芦雁，秋飞不向西。
北风吹别思，杳杳度云山。满望是归处，一生犹未闲。知音方见誉，浮宦久相关。空有心如月，同居千里还。
泐潭形胜地，祖塔在云湄。浩劫有穷日，真风无坠时。岁华空自老，消息竟谁知。到此轻尘虑，功名自可遗。
桂檝木兰舟，枫江竹箭流。故人从此去，望远不胜愁。落日低帆影，归风引櫂讴。思君折杨柳，泪尽武昌楼。
酒熟人须饮，春还鬓已秋。愿逢千日醉，得逭百年愁。卒卒周姬旦，栖栖鲁孔丘。平生能几日，不及且遨游。
营营孤思通，寂寂长门夜。妾妒亦知非，君恩那不借。携琴就玉阶，调悲声未谐。将心寄明月，流影入君怀。
曾入桃溪路，仙源信少双。洞霞飘素练，藓壁画阴窗。古木愁撑月，危峰欲堕江。自吟空向寂，谁共倒秋缸。
北鸟飞不到，南人谁去游。天涯浮瘴水，岭外向潘州。草木春秋暮，猿猱日夜愁。定知迁客泪，应只对君流。
疏茎秋拥翠，幽艳夕添红。有月长灯在，无烟烬火同。香浓初受露，势庳不知风。应笑金台上，先随晓漏终。
巴西西北楼，堪望亦堪愁。山乱江回远，川清树欲秋。晴明中雪岭，烟霭下渔舟。写寄朝天客，知余恨独游。
巴江与雪山，井邑共回环。图写丹青内，分明烟霭间。移君名郡兴，助我小斋闲。日想登临处，高踪不可攀。
早年登此楼，退想不胜愁。地远二千里，时将四十秋。邅迍多失路，华皓任虚舟。诗酒虽堪使，何因得共游。
珍重巴西守，殷勤寄远情。剑峰当户碧，诗韵满楼清。日照涪川阔，烟笼雪峤明。征黄看即及，莫叹滞江城。
志乖多感物，临眺更增愁。暑候虽云夏，江声已似秋。雪遥难辨木，村近好维舟。莫恨归朝晚，朝簪拟胜游。
左绵江上楼，五马此销愁。暑退千山雪，风来万木秋。邅回犹刺郡，系滞似维舟。即有征黄日，名川莫厌游。
长听巴西事，看图胜所闻。江楼明返照，雪岭乱晴云。景象诗情在，幽奇笔迹分。使君徒说好，不祗怨离群。
楼因藩邸号，川势似依楼。显敞含清暑，岚光入素秋。山宜姑射貌，江泛李膺舟。郢曲思朋执，轻纱画胜游。
极目郡城楼，浮云拂槛愁。政成多暇日，诗思动先秋。远霁千岩雪，随波一叶舟。昔曾窥粉绘，今愿许陪游。
隔政代君侯，多惭迹令猷。山光来户牖，江鸟满汀洲。雅韵征朝客，清词写郡楼。至今谣未已，注意在洋州。
残花何处藏，尽在牡丹房。嫩蘂包金粉，重葩结绣囊。云凝巫峡梦，帘闭景阳妆。应恨年华促，迟迟待日长。
的的堕芊苍，茫茫不记年。几逢疑虎将，应逐犯牛仙。择地依兰畹，题诗间锦钱。何时成五色，却上女娲天。
雪霜知劲质，今古占嘉名。断砌盘根远，疏林偃盖清。鹤栖何代色，僧老四时声。郁郁心弥久，烟高万井生。
书屋倚麒麟，不同牛马路。床头万卷书，溪上五龙渡。井汲冽寒泉，桂花香玉露。茅檐无外物，只见青云护。
新正圆月夜，尤重看灯时。累塔嫌沙细，成文讶笔迟。归牛疑燧落，过雁悮书迟。生惜兰膏烬，还为隔岁期。
举烛光才起，挥毫势竞分。点时惊坠石，挑处接崩云。辞异秦丞相，铭非窦冠军。唯愁残焰落，逢玉亦俱焚。
多宝神光动，生金瑞色浮。照人低入郭，伴月夜当楼。熏穴应无取，焚林固有求。夜阑陪玉帐，不见九枝留。
高树临溪艳，低枝隔竹繁。何须是桃李，然后欲忘言。拟折魂先断，须看眼更昏。谁知南陌草，却解望王孙。
白衣方外人，高闲溪中鹤。无心恋稻粱，但以林泉乐。赤霄终得意，天池俟飞跃。岁晏入帝乡，期君在寥廓。
春情不可状，艳艳令人醉。暮水绿杨愁，深窗落花思。吴宫新暖日，海燕双飞至。秋思逐烟光，空蒙满天地。
抱琴出南楼，气爽浮云灭。松风吹天箫，竹路踏碎月。后山鹤唳定，前浦荷香发。境寂良夜深，了与人间别。
晓发潺湲亭，夜宿潺湲水。风篁扫石濑，琴声九十里。光奔觉来眼，寒落梦中耳。曾向三峡行，巴江亦如此。
凉风西海来，直渡洞庭水。翛翛木叶下，白浪连天起。蘅兰委皓雪，百草一时死。摧残负志人，感叹何穷已。
昔我睹云梦，穷秋经汨罗。灵均竟不返，怨气成微波。奠桂开古祠，朦胧入幽萝。落日潇湘上，凄凉吟九歌。
南云哭重华，水死悲二女。天边九点黛，白骨迷处所。朦胧波上瑟，清夜降北渚。万古一双魂，飘飘在烟雨。
子云吞白凤，遂吐太玄书。幽微十万字，枝叶何扶疏。婉娈猛虎口，甘言累其初。一睹美新作，斯瑕安可除。
昔窃不死药，奔空有嫦娥。盈盈天上艳，孤洁栖金波。织女了无语，长宵隔银河。轧轧挥素手，几时停玉梭。
洞房三五夕，金釭凝焰灭。美人抱云和，斜倚纱窗月。沈吟想幽梦，闺思深不说。弦冷玉指寒，含颦待明发。
朔雁衔边秋，寒声落燕代。先惊愁人耳，颜发潜消改。凝云蔽洛浦，梦寐劳光彩。天边无书来，相思泪成海。
东吴有赋客，愿识阳台仙。彩毫飞白云，不减郢中篇。楚水五月浪，轻舟入暮烟。巫云多感梦，桂檝早回旋。
八月白露浓，芙蓉抱香死。红枯金粉堕，寥落寒塘水。西风团叶下，叠縠参差起。不见櫂歌人，空垂绿房子。
江上青莲宫，人间蓬莱岛。烟霞与波浪，隐暎楼台好。潮门梵音静，海日天光早。愿与灵鹫人，吟经此终老。
四月桑半枝，吴蚕初弄丝。江行好风日，燕舞轻波时。去事旋成梦，来欢难预期。唯凭东流水，日夜寄相思。
南国有佳人，轻盈绿腰舞。华筵九秋暮，飞袂拂云雨。翩如兰苕翠，婉如游龙举。越艳罢前溪，吴姬停白纻。
慢态不能穷，繁姿曲向终。低回莲破浪，凌乱雪萦风。坠珥时流盻，修裾欲溯空。唯愁捉不住，飞去逐惊鸿。
孤鹤长松颠，独宿万岩雨。龙湫在石脚，引袂时一取。惊风折乔木，飞焰猎窗户。半夜霹雳声，高斋有人语。
不觉春物老，块然湖上楼。云沙鹧鸪思，风日沅湘愁。去翼灭云梦，来帆指昭丘。所嗟芳桂晚，寂寞对汀洲。
汉阳抱青山，飞楼暎湘渚。白云蔽黄鹤，绿树藏鹦鹉。凭高送春目，流恨伤千古。遐思祢衡才，令人怨黄祖。
回雪舞萦盈，萦盈若回雪。腰支一把玉，秪恐风吹折。如能买一笑，满斗量明月。安得金莲花，步步承罗袜。
楚国傲名客，九州遍芳声。白衣谢簪绂，云卧重岩扃。长波飞素舸，五月下南溟。大笑相逢日，天边作酒星。
七年一云雨，常恨辉容隔。天末又分襟，离忧鬓堪白。顾回凌潮檝，且著登山屐。共期罗浮秋，与子醉海色。
尘愁老来颜，久与江山隔。逍遥澄湖上，洗眼见秋色。凉波弄轻櫂，湖月生远碧。未减遥客情，西望杳何极。
田田八九叶，散点绿池初。嫩碧才平水，圆阴已蔽鱼。浮萍遮不合，弱荇绕犹疏。半在春波底，芳心卷未舒。
滟滟流光浅，娟娟泛露轻。云间龙爪落，帘上玉钩明。桂树枝犹小，仙人影未成。欲为千里别，倚幌独含情。
古岸陶为器，高林尽一焚。焰红湘浦口，烟浊洞庭云。迥野煤飞乱，遥空爆响闻。地形穿凿势，恐到祝融坟。
滩恶黄牛吼，城孤白帝秋。水寒巴字急，歌迥竹枝愁。树暗荆王馆，云昏蜀客舟。瑶姬不可见，行雨在高丘。
伯业随流水，寒芜上古城。长空横海色，断岸落潮声。八极悲扶拄，五湖来止倾。东南天子气，扫地入函京。
楚色笼青草，秋风洗洞庭。夕霏生水寺，初月尽云汀。櫂响来空阔，渔歌发杳冥。欲浮阑下艇，一到斗牛星。
瑶台烟雾外，一去不回心。清海蓬壶远，秋风碧落深。堕翎留片雪，雅操入孤琴。岂是笼中物，云萝莫更寻。
月华临霁雪，皓彩射貂裘。桂酒寒无醉，银笙冻不流。怀哉梁苑客，思作剡溪游。竟夕吟琼树，川途恨阻修。
岩嶂随高步，琴尊奉胜游。金风吹绿簟，湘水入朱楼。朗抱云开月，高情鹤见秋。登临多暇日，非为赋消忧。
五仙骑五羊，何代降兹乡。涧有尧年韭，山馀禹日粮。楼台笼海色，草树发天香。浩啸波光里，浮溟兴甚长。
行尽崎岖路，惊从汗漫游。青天豁眼快，碧海醒心秋。便欲寻河汉，因之犯斗牛。九霄身自致，何必遇浮丘。
南溟吞越绝，极望碧鸿蒙。龙渡潮声里，雷喧雨气中。赵佗丘垅灭，马援鼓鼙空。遐想鱼鹏化，开襟九万风。
木落波浪动，南飞闻夜鸿。参差天汉雾，嘹唳月明风。野水莲茎折，寒泥稻穗空。无令一行侣，相失五湖中。
摇落江天里，飘零倚客舟。短篇才遣闷，小酿不供愁。沙雨潮痕细，林风月影稠。书空闲度日，深拥破貂裘。
处俗常如病，看花亦似秋。若无时复酒，宁遣镇长愁。渐觉身非我，都迷蝶与周。何烦五色药，尊下即丹丘。
筠桂晚萧疏，任人嘲宰予。鸟惊林下梦，风展枕前书。正作庄生蝶，谁知惠子鱼。人间无乐事，直拟到华胥。
露冷芳意尽，稀疏空碧荷。残香随暮雨，枯蘂堕寒波。楚客罢奇服，吴姬停櫂歌。涉江无可寄，幽恨竟如何。
本乏烟霞志，那随鸳鹭游。一枝仍未定，数粒欲何求。溟涨道途远，荆吴云雪愁。会登梅岭翠，南翥入炎洲。
大雅无忧怨，宵民有爱憎。鲁侯天不遇，臧氏尔何能。惨惨心如虺，营营舌似蝇。谁于销骨地，一鉴玉壶冰。
吾道成微哂，时情付绝言。凤兮衰已尽，犬也吠何繁。轻重忧衡曲，妍媸虑镜昏。方忻耳目净，谁到翟公门。
静谈云鹤趣，高会两三贤。酒思弹琴夜，茶芳向火天。兔裘堆膝暖，鸠杖倚床偏。各厌池笼窄，相看意浩然。
拨火垂帘夕，将暄向冷天。闷斟壶酒暖，愁听雨声眠。处世心悠尔，干时思索然。春光看已半，明日又藏烟。
别筵欲尽秋，一醉海西楼。夜雨寒潮水，孤灯万里舟。酒飞鹦鹉重，歌送鹧鸪愁。惆怅三年客，难期此处游。
九江寒露夕，微浪北风生。浦屿渔人火，蒹葭凫雁声。颓云晦庐岳，微鼓辨湓城。远忆天边弟，曾从此路行。
且咏闲居赋，飞翔去未能。春风花屿酒，秋雨竹溪灯。世路变陵谷，时情验友朋。达生书一卷，名利付春冰。
潇洒二白鹤，对之高兴清。寒溪侣云水，朱阁伴琴笙。顾慕稻粱惠，超遥江海情。应携帝乡去，仙阙看飞鸣。
云卧竟不起，少微空陨光。唯应孔北海，为立郑公乡。旧馆苔藓合，幽斋松菊荒。空馀书带草，日日上阶长。
紫府静沈沈，松轩思别琴。水流宁有意，云泛本无心。锦洞桃花远，青山竹叶深。不因时卖药，何路更相寻。
不须留薏苡，重遣世人疑。瘴染面如蘗，愁熏头似丝。黄梅住雨外，青草过湖时。今日开汤网，冥飞亦未迟。
玉醴浮金菊，云亭敞玳筵。晴山低画浦，斜雁远书天。谢朓离都日，殷公出守年。不知瑶水䜩，谁和白云篇。
采药陶贞白，寻山许远游。刀圭藏妙用，岩洞契冥搜。花月三江水，琴尊一叶舟。羡君随野鹤，长揖稻粱愁。
酒为看花酝，花须趁酒红。莫令芳树晚，使我绿尊空。金谷园无主，桃源路不通。纵非乘露折，长短尽随风。
面南一片黑，俄起北风颠。浪泼巴陵树，雷烧鹿角田。鱼龙方簸荡，云雨正喧阗。想赭君山日，秦皇怒赫然。
巨浸吞湘澧，西风忽怒号。水将天共黑，云与浪争高。羽化思乘鲤，山漂欲抃鳌。阳乌犹曝翅，真恐湿蟠桃。
汗漫铺澄碧，朦胧吐玉盘。雨师清滓秽，川后扫波澜。气射繁星灭，光笼八表寒。来从云涨迥，路上碧霄宽。
熠燿游何处，蟾蜍食渐残。櫂翻银浪急，林映白虹攒。练彩连河晓，冰晖压树干。夜深高不动，天下仰头看。
种树人何在，攀枝空叹嗟。人无重见日，树有每年花。满院雀声莫，半庭春景斜。东风不知恨，遍地落馀霞。
相逢在总角，与子即同心。隐石那知玉，披沙始遇金。兰秋香不死，松晚翠方深。各保芳坚性，宁忧霜霰侵。
莫惜三更坐，难消万里情。同看一片月，俱在广州城。泪逐金波满，魂随夜鹊惊。支颐乡思断，无语到鸡鸣。
旭日高山上，秋天大海隅。黄花罗粔籹，绛实簇茱萸。病久欢情薄，乡遥客思孤。无心同落帽，天际望归途。
海雨洗尘埃，月从空碧来。水光笼草树，练影挂楼台。皓曜迷鲸目，晶荧失蚌胎。宵分凭槛望，应合见蓬莱。
墙阴数行字，怀旧惨伤情。薜荔侵年月，莓苔压姓名。逝川前后水，浮世短长生。独立秋风暮，凝颦隔郢城。
玉棺来九天，凫舃掩穷泉。芜没池塘屿，凄凉翰墨筵。短期存大梦，旧好委浮烟。我有幽兰曲，因君遂绝弦。
初地无阶级，馀基数尺低。天香开茉莉，梵树落菩提。惊俗生真性，青莲出淤泥。何人得心法，衣钵在曹溪。
晚景微雨歇，逍遥湖上亭。波闲鱼弄饵，树静鸟遗翎。性野难依俗，诗玄自入冥。何繇遂潇洒，高枕对云汀。
雨气消残暑，苍苍月欲升。林间风卷簟，栏下水摇灯。迥野垂银镜，层峦挂玉绳。重期浮小檝，来摘半湖菱。
岭日开寒雾，湖光荡霁华。风乌摇迳柳，水蝶恋幽花。蜀国地西极，吴门天一涯。轻舟栏下去，点点入湘霞。
高秋凭远槛，万里看新晴。重雾披天急，千云触石轻。湖山四五点，湘雁两三声。遥想潘园里，琴尊兴转清。
草色绿溪晚，梅香生縠文。云天敛馀霁，水木笼微曛。垂钓坐方屿，幽禽时一闻。何当五柳下，酌醴吟庭筠。
朦胧南溟月，汹涌出云涛。下射长鲸眼，遥分玉兔毫。势来星斗动，路越青冥高。竟夕瞻光彩，昂头把白醪。
病发干垂枕，临风强起梳。蝶飞魂尚弱，蚁鬬体犹虚。瘦骨呻吟后，羸容几杖初。庭幽行药静，凉暑翠筠疏。
寻仙向玉清，独倚雪初晴。木落寒郊迥，烟开叠嶂明。片云盘鹤影，孤磬杂松声。且共探玄理，归途月未生。
海月出银浪，湖光射高楼。朗吟无渌酒，贱价买清秋。气冷鱼龙寂，轮高星汉幽。他乡此夜客，对景饯多愁。
碌碌复碌碌，百年双转毂。志士终夜心，良马白日足。俱为不等闲，谁是知音目。眼中两行泪，曾吊三献玉。
莫居暗室中，开目闭目同。莫趋碧霄路，容飞不容步。暗室未可居，碧霄未可趋。劝君跨仙鹤，日下云为衢。
天河堕双鲂，飞我庭中央。掌握尺馀雪，劈开肠有璜。见令馋舌短，烹遶邻舍香。一得古诗字，与玉含异藏。
荆卿重虚死，节烈书前史。我叹方寸心，谁论一时事。至今易水桥，寒风兮萧萧。易水流得尽，荆卿名不消。
持戈簇边日，战罢浮云收。露草泣寒霁，夜泉鸣陇头。三尺握中铁，气冲星斗牛。报国不拘贵，愤将平虏雠。
寄居延寿里，为与延康邻。不爱延康里，爱此里中人。人非十年故，人非九族亲。人有不朽语，得之烟山春。
郡北最高峰，巉岩绝云路。朝来上楼望，稍觉得幽趣。朦胧碧烟里，群岭若相附。何时一登陟，万物皆下顾。
河出鸟宿后，萤火白露中。上人坐不倚，共我论量空。残月华晻暧，远水响玲珑。尔时无了梦，兹宵方未穷。
松阴连竹影，中有芜苔井。清风此地多，白日空自永。景阳公干孙，诗句得真景。劝我不须归，月出东斋静。
游子喜乡远，非吾忆归庐。谁知奔他山，自欲早旋车。朝赏暮已足，图归愿无馀。当期附鹏翼，未偶方踌躇。
我看岳西云，君看岳北月。长怀燕城南，相送十里别。别来千馀日，日日忆不歇。远寄一纸书，数字论白发。
淮南卧理后，复逢君姓汲。文采非寻常，志愿期卓立。深江东泛舟，夕阳眺原隰。夏夜言诗会，往往追不及。
苔覆石床新，师曾占几春。写留行道影，焚却坐禅身。塔院关松雪，经房锁隙尘。自嫌双泪下，不是解空人。
头发梳千下，休粮带瘦容。养雏成大鹤，种子作高松。白石通宵煮，寒泉尽日舂。不曾离隐处，那得世人逢。
十里寻幽寺，寒流数派分。僧同雪夜坐，雁向草堂闻。静语终灯焰，馀生许峤云。由来多抱疾，声不达明君。
此心非一事，书札若为传。旧国别多日，故人无少年。空巢霜叶落，疏牖水萤穿。留得林僧宿，中宵坐默然。
曾宰西畿县，三年马不肥。债多平剑与，官满载书归。边雪藏行径，林风透卧衣。灵州听晓角，客馆未开扉。
任官经一年，县与玉峰连。竹笼拾山果，瓦瓶担石泉。客归秋雨后，印锁暮钟前。久别丹阳浦，时时梦钓船。
宿卫炉烟近，除书墨未干。马曾金镞中，身有宝刀瘢。父子同时捷，君王画阵看。何当为外帅，白日出长安。
下第只空囊，如何住帝乡。杏园啼百舌，谁醉在花傍。泪落故山远，病来春草长。知音逢岂易，孤棹负三湘。
半夜长安雨，灯前越客吟。孤舟行一月，万水与千岑。岛屿夏云起，汀洲芳草深。何当折松叶，拂石剡溪阴。
身死声名在，多应万古传。寡妻无子息，破宅带林泉。冢近登山道，诗随过海船。故人相吊后，斜日下寒天。
已知归白阁，山远晚晴看。石室人心静，冰潭月影残。微云分片灭，古木落薪干。后夜谁闻磬，西峰绝顶寒。
蓝溪秋漱玉，此地涨清澄。芦苇声兼雨，芰荷香遶灯。岸头秦古道，亭面汉荒陵。静想泉根本，幽崖落几层。
石头城下泊，北固暝钟初。汀鹭潮冲起，船窗月过虚。吴山侵越众，隋柳入唐疏。日欲躬调膳，辟来何府书。
幽深足暮蝉，惊觉石床眠。瀑布五千仞，草堂瀑布边。坛松涓滴露，岳月泬寥天。鹤过君须看，上头应有仙。
梅树与山木，俱应摇落初。柴门掩寒雨，虫响出秋蔬。枯槁彰清镜，孱愚友道书。刊文非不朽，君子自相于。
圭峰霁色新，送此草堂人。麈尾同离寺，蛩鸣暂别亲。独行潭底影，数息树边身。终有烟霞约，天台作近邻。
归骑双旌远，懽生此别中。萧关分碛路，嘶马背寒鸿。朔色晴天北，河源落日东。贺兰山顶草，时动卷帆风。
寒水长绳汲，丁泠数滴翻。草通石淙脉，砚带海潮痕。岳色何曾远，蝉声尚未繁。劳思当此夕，苗稼在西原。
又忆西岩寺，秦原草白时。山寻樵径上，人到雪房迟。暮磬潭泉冻，荒林野烧移。闻师新译偈，说拟对旌麾。
僻寺多高树，凉天忆重游。磬过沟水尽，月入草堂秋。穴蚁苔痕静，藏蝉柏叶稠。名山思遍往，早晚到嵩丘。
萧条微雨绝，荒岸抱清源。入舫山侵塞，分泉稻接村。秋声依树色，月影在蒲根。淹泊方难遂，他宵关梦魂。
受请终南住，俱妨去石桥。林中秋信绝，峰顶夜禅遥。寒草烟藏虎，高松月照雕。霜天期到寺，寺置即前朝。
林下中餐后，天涯欲去时。衡阳过有伴，梦泽出应迟。石磬疏寒韵，铜瓶结夜澌。殷勤讶此别，且未定归期。
拜官从秘省，署职在藩维。多故长疏索，高秋远别离。天寒泗上醉，夜静岳阳碁。使府临南海，帆飞到不迟。
才行古人齐，生前品位低。葬时贫卖马，远日哭惟妻。孤冢北邙外，空斋中岳西。集诗应万首，物象遍曾题。
高城满夕阳，何事欲霑裳。迁客蓬蒿暮，游人道路长。晴湖胜镜碧，寒柳似金黄。若有相思梦，殷勤载八行。
心知衡岳路，不怕去人稀。船里犹鸣磬，溪头自曝衣。有家从小别，无寺不言归。料得逢寒住，当禅雪满扉。
别我就蓬蒿，日斜飞伯劳。龙门流水急，嵩岳片云高。叹命无知己，梳头落白毛。从军当此去，风起广陵涛。
趋走迫流年，惭经此路偏。密云埋二室，积雪度三川。生类梗萍泛，悲无金石坚。翻鸿有归翼，极目仰联翩。
浩渺浸云根，烟岚没远村。鸟归沙有迹，帆过浪无痕。望水知柔性，看山欲倦魂。纵情犹未已，回马欲黄昏。
一瓶离别酒，未尽即言行。万水千山路，孤舟几月程。川原秋色静，芦苇晚风鸣。迢遰不归客，人传虚隐名。
池满风吹竹，时时得爽神。声齐雏鸟语，画卷老僧真。月出行几步，花开到四邻。江湖心自切，未可挂头巾。
东游谁见待，尽室寄长安。别后叶频落，去程山已寒。大河风色度，旷野烧烟残。匣有青铜镜，时将照鬓看。
远梦归华顶，扁舟背岳阳。寒蔬修净食，夜浪动禅床。雁过孤峰晓，猿啼一树霜。身心无别念，馀习在诗章。
寂寥思隐者，孤烛坐秋霖。梨栗猿喜熟，云山僧说深。寄书应不到，结伴拟同寻。废寝方终夕，迢迢紫阁心。
桐竹遶庭匝，雨多风更吹。还如旧山夜，卧听瀑泉时。碛雁来期近，秋钟到梦迟。沟西吟苦客，中夕话兼思。
北门杨柳叶，不觉已缤纷。值鹤因临水，迎僧忽背云。白须相并出，清泪两行分。默默空朝夕，苦吟谁喜闻。
夭寿知齐理，何曾免叹嗟。祭回收朔雪，吊后折寒花。野水秋吟断，空山暮影斜。弟兄相识遍，犹得到君家。
波涛路杳然，衰柳落阳蝉。行李经雷电，禅前漱岛泉。归林久别寺，过越未离船。自说从今去，身应老海边。
讲经春殿里，花遶御床飞。南海几回渡，旧山临老归。潮摇蛮草落，月湿岛松微。空水既如彼，往来消息稀。
闲居少邻并，草径入荒园。鸟宿池边树，僧敲月下门。过桥分野色，移石动云根。暂去还来此，幽期不负言。
虽同一城里，少省得从容。门掩园林僻，日高巾帻慵。孤鸿来半夜，积雪在诸峰。正忆毗陵客，声声隔水钟。
堦前多是竹，闲地拟栽松。朱点草书疏，雪平麻履踪。御沟寒夜雨，宫寺静时钟。此时无他事，来寻不厌重。
原西居处静，门对曲江开。石缝衔枯草，查根上净苔。翠微泉夜落，紫阁鸟时来。仍忆寻淇岸，同行采蕨回。
沈沈百尺馀，功就岂斯须。汲早僧出定，凿新虫自无。藏源重嶂底，澄翳大空隅。此地如经劫，凉潭会共枯。
自从居此地，少有事相关。积雨荒邻圃，秋池照远山。砚中枯叶落，枕上断云闲。野客将禅子，依依偏往还。
知音伸久屈，觐省去光辉。津渡逢清夜，途程尽翠微。云当绵竹叠，鸟离锦江飞。肯寄书来否，原居出亦稀。
草合径微微，终南对掩扉。晚凉疏雨绝，初晓远山稀。落叶无青地，闲身著白衣。朴愚犹本性，不是学忘机。
漏钟仍夜浅，时节欲秋分。泉聒栖松鹤，风除翳月云。踏苔行引兴，枕石卧论文。即此寻常静，来多只是君。
一夕曾留宿，终南摇落时。孤灯冈舍掩，残磬雪风吹。树老因寒折，泉深出井迟。疏慵岂有事，多失上方期。
将军邀入幕，束带便离家。身暖蕉衣窄，天寒碛日斜。火烧冈断苇，风卷雪平沙。丝竹丰州有，春来只欠花。
毛女峰当户，日高头未梳。地侵山影扫，叶带露痕书。松径僧寻药，沙泉鹤见鱼。一川风景好，恨不有吾庐。
曲江春草生，紫阁雪分明。汲井尝泉味，听钟问寺名。墨研秋日雨，茶试老僧铛。地近劳频访，乌纱出送迎。
度岁不相见，严冬始出关。孤烟寒色树，高雪夕阳山。瀑布寺应到，牡丹房甚闲。南朝遗迹在，此去几时还。
曲江春水满，北岸掩柴关。只有僧邻舍，全无物映山。树阴终日扫，药债隔年还。犹记听琴夜，寒灯竹屋间。
关西又落木，心事复如何。岁月辞山久，秋霖入夜多。鸟从井口出，人自洛阳过。倚杖聊闲望，田家未翦禾。
原寺偏邻近，开门物景澄。磬通多叶罅，月离片云棱。寄宿山中鸟，相寻海畔僧。唯愁秋色至，乍可在炎蒸。
羁旅复经冬，瓢空盎亦空。泪流寒枕上，迹绝旧山中。凌结浮萍水，雪和衰柳风。曙光鸡未报，嘹唳两三鸿。
拥策背岷峨，终南雨雪和。漱泉秋鹤至，禅树夜猿过。高顶白云尽，前山黄叶多。曾吟庐岳上，月动九江波。
闻道船中病，似忧亲弟兄。信来从水路，身去到柴城。久别长须鬓，相思书姓名。忽然消息绝，频梦却还京。
身从劫劫修，果以此生周。禅定石床暖，月移山树秋。捧盂观宿饭，敲磬过清流。不掩玄关路，教人问白头。
雨馀滋润在，风不起尘沙。边日寡文思，送君吟月华。过山干相府，临水宿僧家。能赋焉长屈，芳春宴杏花。
铜章美少年，小邑在南天。版籍多迁客，封疆接洞田。静江鸣野鼓，发缆带村烟。却笑陶元亮，何须忆醉眠。
羡君休作尉，万事且全身。寰海多虞日，江湖独往人。姓名何处变，鸥鸟几时亲。别后吴中使，应须访子真。
独自南斋卧，神闲景亦空。有山来枕上，无事到心中。帘卷侵床月，屏遮入座风。望春春未至，应在海门东。
近得云中路，门长侵早开。到时犹有雪，行处已无苔。劝酒客初醉，留茶僧未来。每逢晴暖日，惟见乞花栽。
门不当官道，行人到亦稀。故从餐后出，多是夜深归。开箧收诗卷，扫床移卧衣。几时同买宅，相送有柴扉。
江山事若谙，那肯滞云南。草色分危磴，杉阴近古潭。日斜褒谷鸟，夏浅巂州蚕。吾自疑双鬓，相逢更不堪。
年长惟添懒，经旬止掩关。高人餐药后，下马此林间。对坐天将暮，同来客亦闲。几时能重至，水味似深山。
人皆闻蟋蟀，我独恨蹉跎。白发无心镊，青山去意多。信来漳浦岸，期负洞庭波。时扫高槐影，朝回或恐过。
昔去候温凉，秋山满楚乡。今来从辟命，春物遍涔阳。岳石挂海雪，野枫堆渚樯。若寻吾祖宅，寂寞在潇湘。
野步随吾意，那知是与非。稔年时雨足，闰月暮蝉稀。独树依冈老，遥峰出草微。园林自有主，宿鸟且同归。
夏木鸟巢边，终南岭色鲜。就凉安坐石，煮茗汲邻泉。钟远清霄半，蜩稀暑雨前。幽斋如葺罢，约我一来眠。
知君归有处，山水亦难齐。犹去潇湘远，不闻猿狖啼。穴通茆岭下，潮满石头西。独立生遥思，秋原日渐低。
柳絮落蒙蒙，西州道路中。相逢春忽尽，独去讲初终。行疾遥山雨，眠迟后夜风。绕房三两树，回日叶应红。
何故谒司空，云山知几重。碛遥来雁尽，雪急去僧逢。清磬先寒角，禅灯彻晓烽。旧房闲片石，倚著最高松。
久住巴兴寺，如今始拂衣。欲临秋水别，不向故园归。锡挂天涯树，房开岳顶扉。下看千里晓，霜海日生微。
只到潇湘水，洞庭湖未游。饮泉看月别，下峡听猿愁。讲不停雷雨，吟当近海流。降霜归楚夕，星冷玉泉秋。
闽国扬帆去，蟾蜍亏复团。秋风生渭水，落叶满长安。此地聚会夕，当时雷雨寒。兰桡殊未返，消息海云端。
青枫何不种，林在洞庭村。应为三湘远，难移万里根。斗牛初过伏，菡萏欲香门。旧即湖山隐，新庐葺此原。
幽鸟飞不远，此行千里间。寒冲陂水雾，醉下菊花山。有耻长为客，无成又入关。何时临涧柳，吾党共来攀。
星彩练中见，澄江岂有泥。潮生垂钓罢，楚尽去樯西。碛鸟辞沙至，山鼯隔水啼。会稽半侵海，涛白禹祠溪。
孤城易水头，不忘旧交游。雪压围碁石，风吹饮酒楼。路遥千万里，人别十三秋。吟苦相思处，天寒水急流。
秋宵已难曙，漏向二更分。我忆山水坐，虫当寂寞闻。洞庭风落木，天姥月离云。会自东浮去，将何欲致君。
非惟咎曩时，投刺诣门迟。怅望三秋后，参差万里期。禹留疏凿迹，舜在寂寥祠。此到杳难共，回风逐所思。
孟君临水居，不食水中鱼。衣褐唯麤帛，筐箱只素书。树林幽鸟恋，世界此心疏。拟棹孤舟去，何峰又结庐。
秦分积多峰，连巴势不穷。半旬藏雨里，此日到窗中。圆魄将升兔，高空欲叫鸿。故山思不见，碣石泬寥东。
泉来从绝壑，亭敞在中流。竹密无空岸，松长可绊舟。蟪蛄潭上夜，河汉岛前秋。异夕期深涨，携琴却此游。
路多枫树林，累日泊清阴。来去泛流水，翛然适此心。一披江上作，三起月中吟。东省期司谏，云门悔不寻。
云林颇重叠，岑渚复幽奇。汨水斜阳岸，骚人正则祠。苍梧多蟋蟀，白露湿江蓠。擢第荣南去，晨昏近九疑。
英雄典宥州，迢遰苦吟游。风宿骊山下，月斜灞水流。去时初落叶，回日定非秋。太守携才子，看鹏百尺楼。
积水还平岸，春来引郑溪。旧渠通郭下，新堰绝湖西。嵩少分明对，潇湘阔狭齐。客游随庶子，孤屿草萋萋。
言心俱好静，廨署落晖空。归吏封宵钥，行蛇入古桐。长江频雨后，明月众星中。若任迁人去，西溪与剡通。
客愁何并起，暮送故人回。废馆秋萤出，空城寒雨来。夕阳飘白露，树影扫青苔。独坐离容惨，孤灯照不开。
原野正萧瑟，中间分散情。吏从甘扈罢，诏许朔方行。边日沈残角，河关截夜城。云居闲独往，长老出房迎。
野僧来别我，略坐傍泉沙。远道擎空钵，深山蹋落花。无师禅自解，有格句堪夸。此去非缘事，孤云不定家。
几岁阻干戈，今朝劝酒歌。羡君无白发，走马过黄河。旧宅兵烧尽，新宫日奏多。妖星还有角，数尺铁重磨。
近来惟一食，树下掩禅扉。落日寒山磬，多年坏衲衣。白须长更剃，青霭远还归。仍说游南岳，经行是息机。
蹉跎随泛梗，羁旅到西州。举翮笼中鸟，知心海上鸥。山光分首暮，草色向家秋。若更登高岘，看碑定泪流。
万岑深积翠，路向此中难。欲暮多羁思，因高莫远看。卓家人寂寞，扬子业凋残。唯有岷江水，悠悠带月寒。
江岸一相见，空令惜此分。夕阳行带月，酌水少留君。野地初烧草，荒山过雪云。明年还调集，蝉可在家闻。
游魂自相叫，宁复记前身。飞过邻家月，声连野路春。梦边催晓急，愁处送风频。自有霑花血，相和雨滴新。
辞秦经越过，归寺海西峰。石磵双流水，山门九里松。曾闻清禁漏，却听赤城钟。妙宇研磨讲，应齐智者踪。
战战复兢兢，犹如履薄冰。虽然叨一掾，还似说三乘。瓶汲南溪水，书来北岳僧。戆愚兼抱疾，权纪不相应。
五字诗成卷，清新韵具偕。不同狂客醉，自伴律僧斋。春别和花树，秋辞带月淮。却归登第日，名近榜头排。
长江飞鸟外，主簿跨驴归。逐客寒前夜，元戎予厚衣。雪来松更绿，霜降月弥辉。即日调殷鼎，朝分是与非。
地必寻天目，溪仍住若耶。帆随风便发，月不要云遮。极浦浮霜雁，回潮落海查。峨嵋省春上，立雪指流沙。
下视白云时，山房盖树皮。垂枝松落子，侧顶鹤听棋。清净从沙劫，中终未日欹。金光明本行，同侍出峨嵋。
嗟以龙钟身，如何岁复新。石门思隐久，铜镜强窥频。花发新移树，心知故国春。谁能平此恨，岂是北宗人。
出家从丱岁，解论造玄门。不惜挥谈柄，谁能听至言。中时山果熟，后夏竹阴繁。此去逢何日，峨嵋晓复昏。
白云峰下城，日夕白云生。人老江波钓，田侵海树耕。吴山锺入越，莲叶吹摇旌。诗异石门思，涛来向越迎。
朗咏高斋下，如将古调弹。翻鸿向桂水，来雪渡桑干。滴滴玉漏曙，翛翛竹籁残。曩年曾宿此，亦值五陵寒。
此时气萧飒，琴院可应关。鹤似君无事，风吹雨遍山。松生青石上，泉落白云间。有径连高顶，心期相与还。
我来从北鄙，子省涉西陵。白发初相识，秋山拟共登。邻居帝城雨，会宿御沟冰。未报见贻作，耿然中夜兴。
晴峰三十六，侍立上春台。同宿别离恨，共看星月回。野莺临苑语，河櫂历江来。便寄相思札，缄封花下开。
七百里山水，手中楖栗麤。松生师坐石，潭涤祖传盂。长拟老岳峤，又闻思海湖。惠能同俗姓，不是岭南卢。
未住青云室，中秋独往年。上方嵩若寺，下视雨和烟。祖岂无言去，心因断臂传。不知能已后，更有几灯然。
洗足下蓝岭，古师精进同。心知溪卉长，居此玉林空。西殿宵灯磬，东林曙雨风。旧峰邻太白，石座雨苔蒙。
剃发鬓无雪，去年三十三。山过春草寺，磬度落花潭。得句才邻约，论宗意在南。峰灵疑懒下，苍翠太虚参。
高丘归未得，空自责迟回。身事岂能遂，兰花又已开。病令新作少，雨阻故人来。灯下南华卷，袪愁当酒杯。
冯翊蒲西郡，沙冈拥地形。中条全离岳，清渭半和泾。夜暮眠明月，秋深至洞庭。犹来交辟士，事别偃林扃。
家楚婿于秦，携妻去养亲。陆行千里外，风卷一帆新。夜泊疏山雨，秋吟捣药轮。芜城登眺作，才动广陵人。
月色四时好，秋光君子知。南山昨夜雨，为我写清规。独鹤耸寒骨，高杉韵细飔。仙家缥缈弄，髣髴此中期。
绮里祠前后，山程践白云。溯流随大斾，登岸见全军。晓角吹人梦，秋风卷雁群。雾开方露日，汉水底沙分。
因贫行远道，得见旧交游。美酒易倾尽，好诗难卒酬。公堂朝共到，私第夜相留。不觉入关晚，别来林木秋。
濯志俱高洁，儒科慕冉颜。家辞临水郡，雨到读书山。栖鸟棕花上，声钟砾阁间。寂寥窗户外，时见一舟还。
病蝉飞不得，向我掌中行。拆翼犹能薄，酸吟尚极清。露华凝在腹，尘点误侵睛。黄雀幷鸢鸟，俱怀害尔情。
燕存鸿已过，海内几人愁。欲问南宗理，将归北岳修。若无攀桂分，只是卧云休。泉树一为别，依稀三十秋。
居在青门里，台当千万岑。下因冈助势，上有树交阴。陵远根才近，空长畔可寻。新晴登啸处，惊起宿枝禽。
先生修道处，茆屋远嚣氛。叩齿坐明月，搘颐望白云。精神含药色，衣服带霞纹。无话瀛洲路，多年别少君。
乱山秋木穴，里有灵蛇藏。铁锡挂临海，石楼闻异香。出尘头未白，入定衲凝霜。莫话五湖事，令人心欲狂。
飘蓬多塞下，君见益潸然。迥碛沙衔日，长河水接天。夜泉行客火，晓戍向京烟。少结相思恨，佳期芳草前。
凝愁对孤烛，昨日饮离杯。叶下故人去，天中新雁来。连沙秋草薄，带雪暮山开。苑北红尘道，何时见远回。
寥落关河暮，霜风树叶低。远天垂地外，寒日下峰西。有志烟霞切，无家岁月迷。清宵话白阁，已负十年栖。
官高频敕授，老免把犁锄。一主长江印，三封东省书。不无濠上思，唯食圃中蔬。梦幻将泡影，浮生事只如。
四气相陶铸，中庸道岂销。夏云生此日，春色尽今朝。陋巷贫无闷，毘耶疾未调。已栽天末柏，合抱岂非遥。
石溪同夜泛，复此北斋期。鸟绝吏归后，蛩鸣客卧时。鏁城凉雨细，开印曙钟迟。忆此漳川岸，如今是别离。
倚杖望晴雪，溪云几万重。樵人归白屋，寒日下危峰。野火烧冈草，断烟生石松。却回山寺路，闻打暮天钟。
功烈尚书孙，琢磨风雅言。渡河山凿处，陟岘汉滩喧。梦想吟天目，宵同话石门。枫林叶欲下，极浦月清暾。
远泊与谁同，来从古木中。长江人钓月，旷野火烧风。梦泽吞楚大，闽山厄海丛。此时樯底水，涛起屈原通。
玉女洗头盆，孤高不可言。瀑流莲岳顶，河注华山根。绝雀林藏鹘，无人境有猿。秋蟾才过雨，石上古松门。
一自残春别，经炎复到凉。萤从枯树出，蛩入破堦藏。落叶书胜纸，闲砧坐当林。东门因送客，相访也何妨。
二千馀里路，一半是波涛。未晓著衣起，出城逢日高。关山多寇盗，扶侍带弓刀。临别不挥泪，谁知心郁陶。
衣屦犹同俗，妻儿亦宛然。不餐能累月，无病已多年。是药皆谙性，令人渐信仙。杖头书数卷，荷入翠微烟。
遥知白石室，松柏隐朦胧。月落看心次，云生闭目中。五更钟隔岳，万尺水悬空。苔藓嵌岩所，依稀有径通。
伊阳耽酒尉，朗咏醉醒新。应见嵩山里，明年踯躅春。一千寻树直，三十六峰邻。流水潺潺处，坚贞玉涧珉。
每逢词翰客，邀我共寻君。果见闲居赋，未曾流俗闻。也知邻市井，宛似出嚣氛。却笑巢由辈，何须隐白云。
稍怜公事退，复遇夕阳时。北朔霜凝竹，南山水入篱。吟怀沧海侣，空问白云师。恨不相从去，心惟野鹤知。
来从城上峰，京寺暮相逢。往往语复默，微微雨洒松。家贫初罢吏，年长畏闻蛩。前日独拘束，披衣起晓钟。
一卧三四旬，数书惟独君。愿为出海月，不作归山云。身上衣频寄，瓯中物亦分。欲知强健否，病鹤未离群。
寂寞吾庐贫，同来二阁人。所论唯野事，招作住云邻。古寺期秋宿，平林散早春。漱流今已矣，巢许岂尧臣。
去有巡台侣，荒溪众树分。瓶残秦地水，锡入晋山云。秋月离喧见，寒泉出定闻。人间临欲别，旬日雨纷纷。
岸凿青山破，江开白浪寒。日沈源出海，春至草生滩。梓匠防波溢，蓬仙畏水干。从今疏决后，任雨滞峰峦。
不侵南亩务，已拔北江流。涪水方移岸，浔阳有到舟。潭澄初𢭏药，波动乍垂钩。山可疏三里，从知历亿秋。
大宁犹未到，曾渡北浮桥。晓出爬船寺，手擎紫栗条。差池不相见，怅望至今朝。近日营家计，绳悬一小瓢。
在越居何寺，东南水路归。秋江洗一钵，寒日晒三衣。默听鸿声尽，行看叶影飞。囊中无宝货，船户夜扃稀。
跃蹄归鲁日，带漏别秦星。易折芳条桂，难穷邃义经。登封多泰岳，巡狩遍沧溟。家在何林下，梁山翠满庭。
未委衡山色，何如对塔峰。曩宵曾宿此，今夕值秋浓。羽族栖烟竹，寒流带月钟。井甘源起异，泉涌渍苔封。
天寒吟竟晓，古屋瓦生松。寄信船一只，隔乡山万重。树来沙岸鸟，窗度雪楼钟。每忆江中屿，更看城上峰。
池亭沈饮遍，非独曲江花。地远路穿海，春归冬到家。火山难下雪，瘴土不生茶。知决移来计，相逢期尚赊。
自是根机钝，非关夏腊深。秋来江上寺，夜坐岭南心。井凿山含月，风吹磬出林。祖师携只履，去路杳难寻。
元日更新夜，斋身称净衣。数星连斗出，万里断云飞。霜下磬声在，月高坛影微。立听师语了，左肘系符归。
故人在城里，休寄海边书。渐去老不远，别来情岂疏。砚冰催腊日，山雀到贫居。每有平戎计，官家别敕除。
不语焚香坐，心知道已成。流年衰此世，定力见他生。暮雪馀春冷，寒灯续昼明。寻常五侯至，敢望下堦迎。
休官匹马在，新意入山中。更住应难遂，前期恨不同。集蝉苔树僻，留客雨堂空。深夜谁相访，惟当清净翁。
相访夕阳时，千株木未衰。石泉流出谷，山雨滴栖鸱。漏向灯听数，酒因客寝迟。今宵不尽兴，更有月明期。
今朝笑语同，几日百忧中。鸟度剑门静，蛮归泸水空。步霜吟菊畔，待月坐林东。且莫孤此兴，勿论穷与通。
丽句传人口，科名立可图。移居见山烧，买树带巢乌。游远风涛急，吟清雪月孤。却思初识面，仍未有多须。
病身来寄宿，自扫一床闲。反照临江磬，新秋过雨山。竹阴移冷月，荷气带禅关。独住天台意，方从内请还。
悬帆待秋水，去入杳冥间。东海几年别，中华此日还。岸遥生白发，波尽露青山。隔水相思在，无书也是闲。
过岭行多少，潮州涨满川。花开南去后，水冻北归前。望鹭吟登阁，听猿泪滴船。相思堪面话，不著尺书传。
芳林杏花树，花落子西东。今夕曲江雨，寒催朔北风。乡书沧海绝，隐路翠微通。寂寂相思际，孤釭残漏中。
一食复何如，寻山无定居。相逢新夏满，不见半年馀。听话龙潭雪，休传鸟道书。别来还似旧，白发日高梳。
身依吴寺老，黄叶几回看。早讲林霜在，孤禅隙月残。井通潮浪远，钟与角声寒。已有南游约，谁言礼谒难。
宾佐兼归觐，此行江汉心。别离从阙下，道路向山阴。孤屿消寒沫，空城滴夜霖。若邪溪畔寺，秋色共谁寻。
衣多苔藓痕，犹拟更趋门。自夏虽无病，经秋不过原。积泉留岱鸟，叠岫隔巴猿。琴月西斋集，如今岂复言。
剑门倚青汉，君昔未曾过。日暮行人少，山深异鸟多。猿啼和峡雨，栈尽到江波。一路白云里，飞泉洒薜萝。
立马柳花里，别君当酒酣。春风渐向北，云雁不飞南。明晓日初一，今年月又三。鞭羸去暮色，远岳起烟岚。
筮算重重吉，良期讵可迁。不同牛女夜，是配凤凰年。佩玉春风里，题章蜡烛前。诗书与箴训，夫哲又妻贤。
落日投村戍，愁生为客途。寒山晴后绿，秋月夜来孤。橘树千株在，渔家一半无。自知风水静，舟系岸边芦。
鸟道雪岑巅，师亡谁去禅。几尘增灭后，树色改生前。层塔当松吹，残踪傍野泉。唯嗟听经虎，时到坏庵边。
众岫耸寒色，精庐向此分。流星透疏木，走月逆行云。绝顶人来少，高松鹤不群。一僧年八十，世事未曾闻。
去日重阳后，前程菊正芳。行车辗秋岳，落叶坠寒霜。云入汉天白，风高碛色黄。蒲轮待恐晚，求荐向诸方。
禅庭高鸟道，回望极川原。樵径连峰顶，石泉通竹根。木深犹积雪，山浅未闻猿。欲别尘中苦，愿师贻一言。
登原见城阙，策蹇思炎天。日午路中客，槐花风处蝉。远山秦木上，清渭汉陵前。何事居人世，皆从名利牵。
紫阁旧房在，新家中岳东。烟波千里隔，消息一朝通。寒日汀洲路，秋晴岛屿风。分明杜陵叶，别后两经红。
坚冰连夏处，太白接青天。云塞石房路，峰明雨外巅。夜禅临虎穴，寒漱撇龙泉。后会不期日，相逢应信缘。
数里闻寒水，山家少四邻。怪禽啼旷野，落日恐行人。初月未终夕，边烽不过秦。萧条桑柘外，烟火渐相亲。
求鱼未得食，沙岸往来行。岛月独栖影，暮天寒过声。堕巢因木折，失侣遇弦惊。频向烟霄望，吾知尔去程。
麟德燃香请，长安春几回。夜闲同像寂，昼定为吾开。讲罢松根老，经浮海水来。六年双足履，只步院中苔。
蒋宅为亭榭，蔡城东郭门。潭连秦相井，松老汉朝根。已积苍苔遍，何曾旧径存。高斋无事后，时复一携尊。
楚水临轩积，澄鲜一亩馀。柳根连岸尽，荷叶出萍初。极浦清相似，幽禽到不虚。夕阳庭际眺，槐雨滴疏疏。
杜陵千里外，期在末秋归。既见林花落，须防木叶飞。楚从何地尽，淮隔数峰微。回首馀霞失，斜阳照客衣。
闲宵因集会，柱史话先生。身爱无一事，心期往四明。松枝影摇动，石磬响寒清。谁伴南斋宿，月高霜满城。
精灵归恍惚，石磬韵曾闻。即日是前古，谁人耕此坟。旧游孤櫂远，故域九江分。本欲蓬瀛去，餐芝御白云。
掩扉当太白，腊数等松椿。禁漏来遥夜，山泉落近邻。经声终卷晓，草色几芽春。海内知名士，交游准上人。
格与功俱造，何人意不降。一宵三梦柳，孤泊九秋江。擢第名重列，冲天字几双。誓为仙者仆，侧执驭风幢。
玉垒山中寺，幽深胜概多。药成彭祖𢭏，顶受七轮摩。去腊催今夏，流光等逝波。会当依粪扫，五岳遍头陀。
古郡近南徐，关河万里馀。相思深夜后，未荅去秋书。自别知音少，难忘识面初。旧山期已久，门掩数畦蔬。
剑南归受贺，太学赋声雄。山路长江岸，朝阳十月中。芽新抽雪茗，枝重集猿枫。卓氏琴台废，深芜想径通。
不日即登坛，枪旗一万竿。角吹边月没，鼓绝爆雷残。中国今如此，西荒可取难。白衣思请谒，徒步在长安。
晓钟催早朝，自是赴嘉招。舟泊湘江阔，田收楚泽遥。雁惊起衰草，猿渴下寒条。来使黔南日，时应问寂寥。
住此园林久，其如未是家。叶书传野意，檐溜煮胡茶。雨后逢行鹭，更深听远蛙。自然还往里，多是爱烟霞。
公堂秋雨夜，已是念园林。何事疾病日，重论山水心。孤灯明腊后，微雪下更深。释子乖来约，泉西寒磬音。
迢遰岷峨外，西南驿路高。几程寻崄栈，独宿听寒涛。白鸟飞还立，青猿断更号。往来从此过，词体近风骚。
买得足云地，新栽药数窠。峰头盘一径，原下注双河。春寺闲眠久，晴台独上多。南斋宿雨后，仍许重来么。
俱为落第年，相识落花前。酒泻两三盏，诗吟十数篇。行岐逢塞雨，嘶马上津船。树影高堂下，回时应有蝉。
此生披衲过，在世得身闲。日午游都市，天寒往华山。言归文字外，意出有无间。仙掌云边树，巢禽时出关。
来时乖面别，终日使人惭。易记卷中句，难忘灯下谈。湿苔黏树瘿，瀑布溅房庵。音信如相惠，移居古井南。
秋日登高望，凉风吹海初。山川明已久，河汉没无馀。远近涯寥敻，高低中太虚。赋因王阁笔，思比谢游疏。
大内曾持论，天南化俗行。旧房山雪在，春草岳阳生。晓了莲经义，堪任宝盖迎。王侯皆护法，何寺讲钟鸣。
此别诚堪恨，荆襄是旧游。眼光悬欲落，心绪乱难收。花木三层寺，烟波五相楼。因君两地去，长使梦悠悠。
中秋期夕望，虚室省相容。北斗生清漏，南山出碧重。露寒鸠宿竹，鸿过月圆钟。此夜情应切，衡阳旧住峰。
旧事说如梦，谁当信老夫。战场几处在，部曲一人无。落日收病马，晴天晒阵图。犹希圣朝用，自镊白髭须。
胆壮乱须白，金疮蠹百骸。旌旗犹入梦，歌舞不开怀。燕雀来鹰架，尘埃满箭靫。自夸勋业重，开府是官阶。
去去行人远，尘随马不穷。旅情斜日后，春色早烟中。流水穿空馆，闲花发故宫。旧乡千里思，池上绿杨风。
早起赴前程，邻鸡尚未鸣。主人灯下别，羸马暗中行。蹋石新霜滑，穿林宿鸟惊。远山钟动后，曙色渐分明。
分手向天涯，迢迢泛海波。虽然南地远，见说北人多。山暖花常发，秋深雁不过。炎方饶胜事，此去莫蹉跎。
此别天涯远，孤舟泛海中。夜行常认火，帆去每因风。蛮国人多富，炎方语不同。雁飞难度岭，书信若为通。
独向山中见，今朝又别离。一心无挂住，万里独何之。到处绝烟火，逢人话古时。此行无弟子，白犬自相随。
风蝉旦夕鸣，伴叶送新声。故里客归尽，水边身独行。噪轩高树合，惊枕暮山横。听处无人见，尘埃满甑生。
今日清明节，园林胜事偏。晴风吹柳絮，新火起厨烟。杜草开三迳，文章忆二贤。几时能命驾，对酒落花前。
晴风吹柳絮，新火起厨烟。长江风送客，孤馆雨留人。古岸崩将尽，平沙长未休。不如牛与羊，犹得日暮归。
春风何处好，别殿饶芳草。苒袅转鸾旗，萎蕤吹雉葆。扬芳历九门，澹荡入兰荪。争奈白团扇，时时偷主恩。
池塘芳草湿，夜半东风起。生绿画罗屏，金壶贮春水。黄粉楚宫人，芳花玉刻鳞。娟娟照棋烛，不语两含嚬。
参差绿蒲短，摇艳云塘满。红潋荡融融，莺翁㶉𫛶暖。萋芊小成路，马上修蛾懒。罗衫袅回风，点粉金鹂卵。
朔音悲嘒管，瑶踏动芳尘。总袖时增怨，听破复含嚬。凝腰倚风软，花题照锦春。朱弦固凄紧，琼树亦迷人。
朔管迎秋动，雕阴雁来早。上郡隐黄云，天山吹白草。嘶马悲寒碛，朝阳照霜堡。江南戍客心，门外芙蓉老。
碧草连金虎，青苔蔽石麟。皓齿芳尘起，纤腰玉树春。倚瑟红铅湿，分香翠黛嚬。谁言奉陵寝，相顾复沾巾。
虫歇纱窗静，鸦散碧梧寒。稍惊朝珮动，犹传清漏残。乱珠凝烛泪，微红上露盘。褰衣复理鬓，馀润拂芝兰。
刺茎澹荡碧，花片参差红。吴歌秋水冷，湘庙夜云空。浓艳香露里，美人青镜中。南楼未归客，一夕练塘东。
敕勒金𭘵壁，阴山无岁华。帐外风飘雪，营前月照沙。羌儿吹玉管，胡姬踏锦花。却笑江南客，梅落不归家。
金笳悲故曲，玉座积深尘。言是邯郸伎，不见邺城人。青苔竟埋骨，红粉自伤神。唯有漳河柳，还向旧营春。
莫莫复莫莫，丝萝缘涧壑。散木无斧斤，纤茎得依托。枝低浴鸟歇，根静悬泉落。不虑见春迟，空伤致身错。
白马杂金饰，言从雕辇回。粉香随笑度，鬓态伴愁来。远水斜如剪，青莎绿似裁。所恨章华日，冉冉下层台。
柳岸杏花稀，梅梁乳燕飞。美人鸾镜笑，嘶马雁门归。楚宫云影薄，台城心赏违。从来千里恨，边色满戎衣。
闲庭见早梅，花影为谁栽。碧烟随刃落，蝉鬓觉春来。代郡嘶金勒，梵声悲镜台。玉钗风不定，香步独徘徊。
鸡鸣人草草，香辇出宫花。妓语细腰转，马嘶金面斜。早莺随彩仗，惊雉避凝笳。淅沥湘风外，红轮映曙霞。
骑马踏烟莎，青春奈怨何。蝶翎朝粉尽，鸦背夕阳多。柳艳欺芳带，山愁萦翠蛾。别情无处说，方寸是星河。
毛羽敛愁翠，黛娇攒艳春。恨容偏落泪，低态定思人。枕上梦随月，扇边歌遶尘。玉钩鸾不住，波浅石磷磷。
王俭风华首，萧何社稷臣。丹阳布衣客，莲渚白头人。铭勒燕山暮，碑沈汉水春。从今虚醉饱，无复污车茵。
箭下妖星落，风前杀气回。国香荀令去，楼月庾公来。玉玺终无虑，金縢意不开。空嗟荐贤路，芳草满燕台。
叠鼓辞宫殿，悲笳降杳冥。影离云外日，光灭火前星。邺客瞻秦苑，商公下汉庭。依依陵树色，空绕古原青。
东府虚容卫，西园寄梦思。凤悬吹曲夜，鸡断问安时。尘陌都人恨，霜郊赗马悲。唯馀埋璧地，烟草近丹墀。
王笔活鸾凤，谢诗生芙蓉。学筵开绛帐，谈柄发洪钟。粉署见飞𫛳，玉山猜卧龙。遗风丽清韵，萧散九原松。
麈尾近良玉，鹤裘吹素丝。坏陵殷浩谪，春墅谢安棋。京口贵公子，襄阳诸女儿。折花兼踏月，多唱柳郎词。
梨花雪压枝，莺啭柳如丝。懒逐妆成晓，春融梦觉迟。鬓轻全作影，嚬浅未成眉。莫信张公子，窗间断暗期。
花红兰紫茎，愁草雨新晴。柳占三春色，莺偷百鸟声。日长嫌辇重，风暖觉衣轻。薄暮香尘起，长杨落照明。
浅草干河阔，丛棘废城高。白马犀匕首，黑裘金佩刀。霜清彻兔目，风急吹雕毛。一经何用厄，日暮涕沾袍。
想君秦塞外，因见楚山青。槲叶晓迷路，枳花春满庭。禄优仍侍膳，官散得专经。子敬怀愚谷，归心在翠屏。
黯黯闭宫殿，霏霏荫薜萝。晓峰眉上色，春水脸前波。古树芳菲尽，扁舟离恨多。一丛斑竹夜，环佩响如何。
松轩尘外客，高枕自萧疏。雨后苔侵井，霜来叶满渠。闲看镜湖画，秋得越僧书。若待前溪月，谁人伴钓鱼。
杨柳萦桥绿，玫瑰拂地红。绣衫金騕袅，花髻玉珑璁。宿雨香潜润，春流水暗通。画楼初梦断，晓日照湘风。
西溪问樵客，遥识楚人家。古树老连石，急泉清露沙。千峰随雨暗，一迳入云斜。日暮飞鸦集，满山荞麦花。
闲梦正悠悠，凉风生竹楼。夜琴知欲雨，晓簟觉新秋。独鸟楚山远，一蝉关树愁。凭将离别恨，江外问同游。
花竹有薄埃，嘉游集上才。白𬞟安石渚，红叶子云台。朱户雀罗设，黄门驭骑来。不知淮水浊，丹藕为谁开。
偶到乌衣巷，含情更惘然。西州曲堤柳，东府旧池莲。星坼悲元老，云归送墨仙。谁知济川檝，今作野人船。
山近觉寒早，草堂霜气晴。树凋窗有日，池满水无声。果落见猿过，叶干闻鹿行。素琴机虑静，空伴夜泉清。
楚寺上方宿，满堂皆旧游。月溪逢远客，烟浪有归舟。江馆白𬞟夜，水关红叶秋。西风吹暮雨，汀草更堪愁。
送君游楚国，江浦树苍然。沙净有波迹，岸平多草烟。角悲临海郡，月到渡淮船。唯以一杯酒，相思高楚天。
飘然随钓艇，云水是天涯。红叶下荒井，碧梧侵古槎。醉收陶令菊，贫卖邵平瓜。更有相期处，南篱一树花。
水容侵古岸，峰影度青𬞟。庙竹唯闻鸟，江帆不见人。雀声花外暝，客思柳边春。别恨转难尽，行行汀草新。
茅堂对薇蕨，炉暧一裘轻。醉后楚山梦，觉来春鸟声。采茶溪树绿，煮药石泉清。不问人间事，忘机过此生。
风华已眇然，独立思江天。凫雁野塘水，牛羊春草烟。秦原晓重叠，灞浪夜潺湲。今日思归客，愁容在镜悬。
宾筵得佳客，侯印有光辉。候骑不传箭，回文空上机。塞城收马去，烽火射雕归。惟有严家濑，回环迳草微。
世机消已尽，巾屦亦飘然。一室故山月，满瓶秋涧泉。禅庵过微雪，乡寺隔寒烟。应共白莲客，相期松桂前。
兰亭旧都讲，今日意如何。有树关深院，无尘到浅莎。僧居随处好，人事出门多。不及新春雁，年年镜水波。
幽人寻药迳，来自晓云边。衣湿术花雨，语成松岭烟。解藤开涧户，踏石过溪泉。林外晨光动，山昏鸟满天。
晨起动征铎，客行悲故乡。鸡声茅店月，人迹板桥霜。槲叶落山路，枳花明驿墙。因思杜陵梦，凫雁满回塘。
苍苍松竹晚，一迳入荒祠。古树风吹马，虚廊日照旗。烟煤朝奠处，风雨夜归时。寂寞东湖客，空看蒋帝碑。
驱车何日闲，扰扰路岐间。岁暮自多感，客程殊未还。亭皋汝阳道，风雪穆陵关。腊后寒梅发，谁人在故山。
忆昔几游集，今来倍叹伤。百花情易老，一笑事难忘。白社已萧索，青楼空艳阳。不闲云雨梦，犹欲过高唐。
经客有馀音，他年终故林。高楼本危睇，凉月更伤心。此意竟难折，伊人成古今。流尘其可欲，非复懒鸣琴。
昔岁东林下，深公识姓名。尔来辞半偈，空复叹劳生。忧患慕禅味，寂寥遗世情。所归心自得，何事倦尘缨。
微生竟劳止，晤言犹是非。出门还有泪，看竹暂忘机。爽气三秋近，浮生一笑稀。故山松菊在，终欲掩荆扉。
渭川通野戍，有路上桑干。独鸟青天暮，惊麏赤烧残。高秋辞故国，昨日梦长安。客意自如此，非关行路难。
荒戍落黄叶，浩然离故关。高风汉阳渡，初日郢门山。江上几人在，天涯孤櫂还。何当重相见，尊酒慰离颜。
惟昔有归趣，今兹固愿言。啸歌成往事，风雨坐凉轩。时物信佳节，岁华非故园。固知春草色，何意为王孙。
孔雀眠高阁，樱桃拂短檐。画明金冉冉，筝语玉纤纤。细雨无妨烛，轻寒不隔帘。欲将红锦段，因梦寄江淹。
故道木阴浓，荒祠山影东。杉松一庭雨，幡盖满堂风。客奠晓莎湿，马嘶秋庙空。夜深池上歇，龙入古潭中。
苒弱楼前柳，轻空花外窗。蝶高飞有伴，莺早语无双。剪胜裁春字，开屏见晓江。从来共情战，今日欲归降。
从小识宾卿，恩深若弟兄。相逢在何日，此别不胜情。红粉座中客，彩斿江上城。尚平婚嫁累，无路逐双旌。
称觞惭座客，怀刺即门人。素向宁知贵，清淡不厌贫。野梅江上晚，堤柳雨中春。未报淮南诏，何劳问白𬞟。
海榴开似火，先解报春风。叶乱裁笺绿，花宜插鬓红。蜡珠攒作蒂，缃彩剪成丛。郑驿多归思，相期一笑同。
栖息消心象，檐楹溢艳阳。帘栊兰露落，邻里柳林凉。高阁过空谷，孤竿隔古冈。潭庐同淡荡，髣髴复芬芳。
敷水小桥东，娟娟照露丛。所嗟非胜地，堪恨是春风。二月艳阳节，一枝惆怅红。定知留不住，吹落路尘中。
月中一双鹤，石上千尺松。素琴入爽籁，山酒和春容。幽瀑有时断，片云无所从。何事苏门生，携手东南峰。
隋堤杨柳烟，孤櫂正悠然。萧寺通淮戍，芜城枕楚壖。鱼盐桥上市，灯火雨中船。故老青葭岸，先知虙子贤。
维舟息行役，霁景近江村。并起别离恨，似闻歌吹喧。高林月初上，远水雾犹昏。王粲平生感，登临几断魂。
麈尾与筇杖，几年离石坛。梵馀林雪厚，棋罢岳钟残。开卷喜先悟，漱缾知早寒。衡阳寺前雁，今日到长安。
闭门群动息，积雪透疏林。有客寒方觉，无声晓已深。正繁闻近雁，并落起栖禽。寂寞寒塘路，怜君独阻寻。
夜香闻偈后，岑寂掩双扉。照竹灯和雪，看松月到衣。草堂疏磬断，江寺故人稀。唯忆湘南雨，春风独鸟归。
清晓盥秋水，高窗留夕阴。初阳到古寺，宿鸟起寒林。香火有良愿，宦名非素心。灵山缘未绝，他日重来寻。
离离麦擢芒，楚客意偏伤。波上旅愁起，天边归路长。孤桡投楚驿，残月在淮樯。外杜三千里，谁人数雁行。
持颐望平绿，万景集所思。南塘遇新雨，百草生容姿。幽鸟不相识，美人如何期。徒然委摇荡，惆怅春风时。
稻香山色叠，平野接荒陂。莲折舟行远，萍多钓下迟。坏堤泉落处，凉簟雨来时。京口兵堪用，何因入梦思。
簟翻凉气集，溪上润残棋。萍皱风来后，荷喧雨到时。寂寥闲望久，飘洒独归迟。无限松江恨，烦君解钓丝。
所得乃清旷，寂寥常掩关。独来春尚在，相得暮方还。花白风露晚，柳青街陌闲。翠微应有雪，窗外见南山。
晴川通野陂，此地昔伤离。一去迹常在，独来心自知。鹭眠茭叶折，鱼静蓼花垂。无限高秋泪，扁舟极路岐。
凭轩望秋雨，凉入暑衣清。极目鸟频没，片时云复轻。沼萍开更敛，山叶动还鸣。楚客秋江上，萧萧故国情。
云满鸟行灭，池凉龙气腥。斜飘看棋簟，疏洒望山亭。细响鸣林叶，圆文破沼萍。秋阴杳无际，平野但冥冥。
羸骖出更慵，林寺已疏钟。踏紧寒声涩，飞交细点重。圃斜人过迹，皆静鸟行踪。寂寞梁鸿病，谁人代夜舂。
背樯灯色暗，宿客梦初成。半夜竹窗雨，满池荷叶声。簟凉秋合思，木落故山情。明发又愁起，桂花溪水清。
衡巫路不同，结室在东峰。岁晚得支遁，夜寒逢戴颙。龛灯落叶寺，山雪隔林钟。行解无由发，曹溪欲施舂。
松根满苔石，尽日闭禅关。有伴年年月，无家处处山。烟波五湖远，瓶屦一身闲。岳寺蕙兰晚，几时幽鸟还。
山房霜气晴，一宿遂平生。合上见林影，月中闻涧声。佛灯销永夜，僧磬彻寒更。不学何居士，焚香为宦情。
师归旧山去，此别已凄然。灯影秋江寺，篷声夜雨船。鸥飞吴市外，麟卧晋陵前。若到东林社，谁人更问禅。
鸣泉隔翠微，千里到柴扉。地胜人无欲，林昏虎有威。涧苔侵客屦，山雪入禅衣。桂树芳阴在，还期岁晏归。
移病欲成隐，扁舟归旧居。地深新事少，官散故交疏。道直更无侣，家贫唯有书。东门烟水梦，非独为鲈鱼。
疆理虽重海，车书本一家。盛勋归旧国，佳句在中华。定界分秋涨，开帆到曙霞。九门风月好，回首是天涯。
楚乡千里路，君去及良晨。苇浦迎船火，茶山候吏尘。桑浓蚕卧晚，麦秀雉声春。莫作东篱兴，青云有故人。
一从征战后，故社几人归。薄宦离山久，高谈与世稀。夕阳当板槛，春日入柴扉。莫却严滩意，西溪有钓矶。
青门烟野外，渡浐送行人。鸭卧溪沙暖，鸠鸣社树春。残波青有石，幽草绿无尘。杨柳东风里，相看泪满巾。
秋色满葭菼，离人西复东。几年方暂见，一笑又难同。地势萧陵歇，江声禹庙空。如何暮滩上，千里逐征鸿。
半醉别都门，含凄上古原。晚风杨叶社，寒食杏花村。薄暮牵离绪，伤春忆晤言。年芳本无限，何况有兰孙。
东郊和气新，芳霭远如尘。客舍停疲马，僧墙画故人。沃田桑景晚，平野菜花春。更想严家濑，微风荡白𬞟。
夜阑黄叶寺，瓶锡两俱能。松下石桥路，雨中山殿灯。茶炉天姥客，棋席剡溪僧。还笑长门赋，高秋卧茂陵。
虚合披衣坐，寒堦踏叶行。众星中夜少，圆月上方明。霭尽无林色，喧馀有涧声。祗应愁恨事，还逐晓光生。
胜地当通邑，前山有故居。台高秋尽出，林断野无馀。白露鸣蛩急，晴天度雁疏。由来放怀地，非独在吾庐。
轻阴隔翠帏，宿雨泣晴晖。醉后佳期在，歌馀旧意非。蝶繁经粉住，蜂重抱香归。莫惜薰炉夜，因风到舞衣。
幽态竟谁赏，岁华空与期。岛回香尽处，泉照艳浓时。蜀彩淡摇曳，吴妆低怨思。王孙又谁恨，惆怅下山迟。
院里莺歌歇，墙头蝶舞孤。天香薰羽葆，宫紫晕流苏。晻暧迷青琐，氤氲向画图。只应春惜别，留与博山炉。
神耀破氛昏，新阳入晏温。绪风调玉吹，端日应铜浑。威凤跄瑶簴，升龙护璧门。雨旸春令煦，裘冕晬容尊。
晓觉笼烟重，春深染雪轻。静应留得蝶，繁欲不胜莺。影乱晨飙急，香多夜雨晴。似将千万恨，西北为卿卿。
清娥画扇中，春树郁金红。出犯繁花露，归穿弱柳风。马骄偏避幰，鸡骇乍开笼。柘弹何人发，黄鹂隔故宫。
骀荡清明日，储胥小苑东。舞衫萱草绿，春鬓杏花红。马辔轻衔雪，车衣弱向风。□愁闻百舌，残睡正朦胧。
风杪影凌乱，露轻光陆离。如霞散仙掌，似烧上峨嵋。道树千花发，扶桑九日移。因山成众像，不复藉蟠螭。
涌出多宝塔，往来飞锡僧。分明三五月，传照百千灯。驯狖移高柱，庆云遮半层。夜深寒焰白，犹自缀金绳。
磊落风初定，轻明云乍妨。疏中摇月彩，繁处杂星芒。火树枝柯密，烛龙鳞甲张。穷愁读书者，应得假馀光。
皎皎复皎皎，逢时即为好。高秋亦有花，不及当春草。班姬入后宫，飞燕舞东风。青娥中夜起，长叹月明里。
台上树阴合，台前流水多。青春不出门，坐见野田花。谁能学公子，走马逐香车。六街尘满衣，鼓绝方还家。
半夜山雨过，起来满山月。落尽醉处花，荒沟水决决。怆然惜春去，似与故人别。谁遣我多情，壮年无鬓发。
马上续残梦，马嘶时复惊。心孤多所虞，僮仆近我行。栖禽未分散，落月照古城。莫羡居者闲，冢边人已耕。
城南征战多，城北无饥鸦。白骨马蹄下，谁言皆有家。城前水声苦，倏忽流万古。莫争城外城，城里终闲土。
弓剑不自行，难引河湟思。将军半夜饮，十里闻歌饮。高门几世宅，舞袖仍新赐。谁遣一书来，灯前问边事。
九陌槐叶尽，青春在豪家。娇莺不出城，长宿庭上花。高楼登夜半，已见南山多。恩深势自然，不是爱骄奢。
饥啄空城上，莫近太仓粟。一粒未充肠，却入公子腹。且吊城上骨，几曾害尔族。不闻庄辛语，今日寒芜绿。
自君入城市，北邙无新坟。始信壶中药，不落白杨根。如何忽告归，蕣华还笑人。玉笙无遗音，怅望缑岭云。
宫兰非瑶草，安得春长在。回首春又归，翠华不能待。悲风生辇路，山川寂已晦。边恨在行人，行人无尽岁。
勒兵辽水边，风急卷旌旃。绝塞阴无草，平沙去尽天。下营看斗建，传号信狼烟。圣代书青史，当时破虏年。
铙管随征斾，高秋上远巴。白波连雾雨，青壁断蒹葭。凭几双瞳静，登楼万井斜。政成知俗变，当应画轮车。
蒲帆出浦去，但见浦边树。不如马行郎，马迹犹在路。大舟不相载，买宅令委住。莫道留金多，本非爱郎富。
驱羸多自感，烟草远郊平。乡路几时尽，旅人终日行。渡边寒水驿，山下夕阳城。萧索更何有，秋风两鬓生。
旅途乘早景，策马独凄凄。残影郡楼月，一声关树鸡。听钟烟柳外，问渡水云西。当自勉行役，终期功业齐。
贵宅多嘉树，先秋有好风。情闲离阙下，梦野在山中。露色浮寒瓦，萤光堕暗丛。听吟丽句尽，河汉任西东。
当门看少室，倚杖复披衣。每日醒还醉，无人是与非。架书抽读乱，庭果摘尝稀。独有江南客，思家未得归。
闲门不易求，半月在林丘。已与山水别，难为花木留。孤怀归静夜，远会隔高秋。莫道无言去，冥心在重游。
楚田开雪后，草色与君看。积水浮春气，深山滞雨寒。毗陵孤月出，建业一锺残。为把乡书去，因收别泪难。
秦地有吴洲，千樯渭曲头。人当返照立，水彻故乡流。落第春难过，穷途日易愁。谁知桥上思，万里在江楼。
延陵称贵邑，季子有高踪。古迹传多代，仙山管几峰。微泉声小雨，异木色深冬。去毕三年秩，新诗箧不容。
风色忽西转，坐为千里分。高帆背楚落，寒日逆淮曛。断烧缘乔木，盘雕隐片云。乡关百战地，归去始休军。
修竹齐高树，书斋竹树中。四时无夏气，三伏有秋风。黑处巢幽鸟，阴来叫候虫。窗西太白雪，万仞在遥空。
一迳入双崖，初疑有几家。行穷人不见，坐久日空斜。石上生灵草，泉中落异花。终须结茅屋，向此学餐霞。
白衣游帝乡，已得事空王。却返湖山寺，高禅水月房。雨中过岳黑，秋后宿船凉。回顾秦人语，他生会别方。
从容心自切，饮水胜衔杯。共在山中长，相随阙下来。修身空有道，取事各无媒。不信升平代，终遗草泽才。
风沙遥见说，道路替君愁。碛夜星垂地，云明火上楼。征鸿辞塞雪，战马识边秋。不共将军语，何因有去留。
秦兴版筑时，翦伐不知谁。异代馀根在，幽人得手持。细看生古意，闲倚动边思。莫作鸠形并，空将鹤髪期。
棹返霅溪云，仍参旧使君。州传多古迹，县记是新文。水栅横舟闭，湖田立木分。但如诗思苦，为政即超群。
不才甘下第，君子蹇何重。相送昆明岸，同看太白峰。数瓢留顷刻，残照迫从容。好去烟霞县，仙人有旧踪。
吾君设礼闱，谁合学忘机。却是高人起，难为下第归。出关心纵野，避世事终稀。莫更今秋夕，相思望少微。
九衢行一匝，不敢入他门。累日无馀事，通宵得至言。命嗟清世蹇，春觉闰冬暄。翻覆吟佳句，何酬国士恩。
如何执简去，便作挂帆期。泽国三春早，江天落日迟。县人齐候处，洲鸟欲飞时。免褐方三十，青云岂白髭。
几作西归梦，因为怆别心。野衔天去尽，山夹汉来深。叠浪翻残照，高帆引片阴。空留相赠句，毕我白头吟。
自古有行役，谁人免别家。相欢犹陌上，一醉任天涯。积叠山藏蜀，潺湲水遶巴。他年复何处，共说海棠花。
行坐不相遗，辕门载笔时。雅知难更遇，旧分合长思。梦即重寻熟，书常转达迟。山斋终拟到，何日遂心期。
南去远驱逐，三湘五月行。巴山雪水下，楚泽火云生。向野聊中饭，乘凉探暮程。离怀不可说，已迫峡猿声。
家山近石头，遂意恣东游。祖席离乌府，归帆转蜃楼。阴氛出海散，落月向潮流。别有为霖日，孤云未自由。
相忧过己切，相贺似身荣。心达无前后，神交共死生。承家吾子事，登第世人情。未有通儒术，明时道不行。
归意随流水，江湖共在东。山阴何处去，草际片帆通。雨色春愁里，潮声晓梦中。虽为半年客，便是往来鸿。
一别一相见，须臾老此生。客衣寒后薄，山思夜深清。诗近吟何句，髭新白几茎。路岐如昨日，来往梦分明。
天涯长恋亲，阙下独伤春。拟住还求己，须归不为身。临岐仍犯雪，挂席始离尘。共泣东风别，同为沧海人。
月过秋霖后，光应夜夜清。一回相忆起，几度独吟行。河汉东西直，山川远近明。寸心遥往处，新有雁来声。
北鸟飞不到，北人今去游。天涯浮瘴水，岭外问潘州。草木春冬茂，猿猱日夜愁。定知迁客泪，应只对君流。
阴盛此宵中，多为雨与风。坐无云雨至，看与雪霜同。抱湿离遥海，倾寒向迥空。年年不可值，还似命难通。
家临浙水傍，岸对买臣乡。纵棹随归鸟，乘潮向夕阳。苦吟身得雪，甘意鬓成霜。况此年犹少，酬知足自强。
拥棹向惊湍，巫峰直上看。削成从水底，耸出在云端。暮雨晴时少，啼猿渴下难。一闻神女去，风竹扫空坛。
离亭聊把酒，此路彻边头。草白雁来尽，时清人去游。汾河流晋地，塞雪满幷州。别后相思夜，空看北斗愁。
万里共心论，徒言吾道存。奉亲无别业，谒帝有何门。水宿惊涛浦，山行落叶村。长安长梦去，欹枕即闻猿。
关门鸟道中，飞传复乘骢。暮雪离秦甸，春云入楚宫。平芜天共阔，积水地多空。使府悬帆去，能消几日风。
行李事寒天，东来聘礼全。州当定鼎处，人去偃戈年。雷雨依嵩岭，桑麻接楚田。遥知清夜作，不是借戎篇。
去去把青桂，平生心不违。更蒙莲府辟，兼脱布衣归。霁岳明残雪，清波漾落晖。无穷幽鸟戏，时向棹前飞。
平生同所为，相遇偶然迟。各著青袍后，无归白社期。江流来绝域，府地管诸夷。圣代都无事，从公且赋诗。
听话扬帆兴，初从岘首还。高吟入白浪，遥坐看青山。枯木猿啼爽，寒汀鹤步闲。秋来关去梦，几夜度商颜。
萧条对秋色，相忆在云泉。木落病身起，潮平归思悬。凉钟山顶寺，暝火渡头船。此地非吾土，淹留又一年。
行旅本同愁，黔吴复阻修。半年方中路，穷节到孤舟。夕霭垂阴野，晨光动积流。家山一夜梦，便是昔年游。
东风出海门，处处动林园。泽国雪霜少，沙汀花木繁。暖鱼依水浅，晴雁入空翻。何处阳和力，生萍不驻根。
回首雪峰前，朱门心杳然。离人自呜咽，流水莫潺湲。毒草通蛮徼，秋林近漏天。一生从此去，五字有谁怜。
高科终自致，志业信如神。待得逢公道，由来合贵身。秋归方觉好，旧梦始知真。更想青山宅，谁为后主人。
黔中初罢职，薄俸亦无残。举目乡关远，携家旅食难。野梅将雪竞，江月与沙寒。两鬓愁应白，何劳把镜看。
帝里本无名，端居有道情。睡魂春梦断，书兴晚窗明。老拟归何处，闲应过此生。江湖终一日，拜别便东行。
不见又相招，何曾诉寂寥。醉眠春草长，吟坐夜灯销。泪堕思山切，身归转路遥。年年送别处，杨柳少垂条。
虽将身佐幕，出入似闲居。草色长相待，山情信不疏。灯前春睡足，酒后夜寒馀。笔砚时时近，终非署簿书。
家吴闻入蜀，道路颇乖离。一第何多难，都城可少知。江山非久适，命数未终奇。况又将冤抱，经春杜魄随。
青桂复青袍，一归荣一高。县人齐下拜，邑宰共分曹。遶郭看秧插，寻街听茧缫。封侯万里者，燕颔乃徒劳。
论交虽不蚤，话别且相亲。除却栖禅客，谁非南陌人。半生都返性，终老拟安贫。愿入白云社，高眠自致身。
欲出穷吾道，东西自未能。卷书唯对鹤，开画独留僧。落叶和云扫，秋山共月登。何年石上水，夜夜滴高层。
蔾杖山中出，吟诗对范家。相知从海峤，寄食向京华。名宦成何报，清眸未纵赊。临邛梦来往，雨雪满褒斜。
宦途从不问，身事觉无差。华髪初生女，沧洲未有家。却闲思洞穴，终老旷桑麻。别访栖禅侣，相期语劫沙。
越国临沧海，芳洲复暮晴。湖通诸浦白，日隐乱峰明。野宿多无定，闲游免有情。天台闻不远，终到石桥行。
孤帆处处宿，不问是谁家。南国平芜远，东风细雨斜。旅怀多寄酒，寒意欲留花。更想前途去，茫茫沧海涯。
离亭向水开，时候复蒸梅。霹雳灯烛灭，蒹葭风雨来。京关虽共语，海峤不同回。莫为莼鲈美，天涯滞尔才。
百岁竟何事，一身长远游。行行将近老，处处不离愁。世路多相取，权门不自投。难为此时别，欲别愿人留。
杜门聊自适，湖水在窗间。纵得沧洲去，无过白日闲。多慵空好道，少贱早凋颜。独有东山月，依依自往还。
一饭仍难受，依仁况一年。终期身可报，不拟骨空镌。城晚风高角，江春浪起船。同来栖止地，独去塞鸿前。
一忝乡书荐，长安未得回。年光逐渭水，春色上秦台。燕掠平芜去，人冲细雨来。东风生故里，又过几花开。
一别长安后，晨征便信鸡。河声入峡急，地势出关低。绿树丛垓下，青芜阔楚西。路长知不恶，随处得诗题。
东西南北人，高迹自相亲。天下已归汉，山中犹避秦。龙楼曾作客，鹤氅不为臣。独有千年后，青青庙木春。
故园何处在，零落五湖东。日暮无来客，天寒有去鸿。大河冰彻塞，高岳雪连空。独夜悬归思，迢迢永漏中。
行行野雪薄，寒气日通春。故国又芳草，沧江终白身。游归花落满，睡起鸟啼新。莫惜闲书札，西来问旅人。
相识未十日，相知如十年。从来易离别，此去忽留连。路险行冲雨，山高度隔天。难终清夜坐，更听说安边。
匹马西游日，从吴又转荆。风雷几夜坐，山水半年行。梦永秋灯灭，吟馀晓露明。良时不我与，白发向秦生。
何人山雪夜，相访不相思。若得长闲日，应无暂到时。叶寒凋欲尽，泉冻落还迟。即此天明去，重来未有期。
君逐云山去，人间又绝踪。半湖乘早月，中路入疏钟。秋尽草虫急，夜深山雨重。平生心未已，岂得更相从。
白马游何处，青楼日正长。凤箫抛旧曲，鸾镜懒新妆。玄鸟深巢静，飞花入户香。虽非窦滔妇，锦字已成章。
当暑忆归林，陶家借柳阴。蝉从初伏噪，客向晚凉吟。白日欺玄鬓，沧江负素心。神仙倘有术，引我出幽岑。
为客得从容，官清料复重。海崖归有业，天目近何峰。是处通春棹，无村不夜舂。马卿夸贵达，还说返临邛。
秋分一夜停，阴魄最晶荧。好是生沧海，徐看历杳冥。层空疑洗色，万怪想潜形。他夕无相类，晨鸡不可听。
万里巴江水，秋来满峡流。乱山无陆路，行客在孤舟。汹汹滩声急，冥冥树色愁。免为三不吊，已白一生头。
字人修祖德，清白定闻传。匹马从秦去，孤帆入楚悬。关中寒食雨，湖上暑衣天。四考兼重请，相知住几年。
旧业在东鄙，西游从楚荆。风雷几夜坐，山水半年行。梦永秋灯灭，吟孤晓露明。前心若不遂，有耻却归耕。
何处不相思，相逢还有时。交心如到老，会面未为迟。苦学缘明代，劳生欲白髭。唯君一度别，便似见无期。
天柱与天目，曾栖绝顶房。青云求禄晚，白日坐家长。井气通潮信，窗风引海凉。平生诗称在，老达亦何妨。
东堂虽不捷，西去复何愁。蜀马知归路，巴山似旧游。星临剑阁动，花落锦江流。鼓吹青林下，时闻祭武侯。
古木有清阴，寒泉有下深。蝉从初伏噪，客向晚凉吟。白日欺玄鬓，沧江负素心。甚思中夜话，何路许相寻。
见说湘江切，长愁有去时。江湖秋涉远，雷雨夜眠迟。旧业多归兴，空山尽老期。天寒一瓢酒，落日醉留谁。
风涛几千里，归路半乘舟。此地难相遇，何人更共游。坐经嵩顶夏，行值洛阳秋。到寺安禅夕，江云满石楼。
一锡随缘赴，天台又去登。长亭旧别路，落日独行僧。夜烧山何处，秋帆浪几层。他时授巾拂，莫为老无能。
高楼会月夜，北雁向南分。留住经春雪，辞来见夏云。遥空江不极，绝顶日难曛。一与山僧坐，无因得议文。
白社思归处，青门见去人。乡遥茂苑树，路入广陵尘。海日潮浮晓，湖山雪露春。犹期来帝里，未是得闲人。
到日值摇落，相留山舍空。微寒生夜半，积雨向秋终。度讲多来雁，经禅少候虫。方从听话后，不省在愁中。
苍苍山阁晚，杳杳隙尘秋。偶上多时立，翻成尽日愁。草平连邑动，河满逐江流。下视穷边路，行人在陇头。
满阁终南色，清宵独倚栏。风高斜汉动，叶下曲江寒。帝里求名老，空门见性难。吾师无一事，不似在长安。
居与鸟巢邻，日将巢鸟亲。多生从此性，久集得无身。树老风终夜，山寒雪见春。不知诸祖后，传印是何人。
天际蜀门开，西看举别杯。何人不异礼，上客自怀才。夜涧青林发，秋江渌水来。临邛行乐处，莫到白头回。
山中畿内邑，别觉大夫清。簿领分王事，官资寄野情。闲斋无狱讼，隐几向泉声。从此朝天路，门前是去程。
云水入荆湘，古来鱼鸟乡。故关重隔远，春日独行长。山溜含清韵，江雷吐夜光。郡中词客会，游子更升堂。
归家来几夜，倏忽觉秋残。月满方塘白，风依老树寒。戏鱼重跃定，惊鸟却栖难。为有门前路，吾生不得安。
见说海西隅，山川与俗殊。宦游如不到，仙分即应无。瀑布当公署，天台是县图。遥知为吏去，有术字惸孤。
暑天宜野宅，林籁爽泠泠。沙月邀开户，岩风助扫庭。鹭栖依绿筿，鱼跃出清萍。客抱方如醉，因来得暂醒。
每日得闲吟，清曹阙下深。因知遥夜坐，别有远山心。芸细书中气，松疏雪后阴。归时高兴足，还复插朝簪。
孤帆几日悬，楚客思飘然。水宿南湖夜，山离旧国年。秋风高送雁，寒雨入停蝉。此去勤书札，时常中路传。
山后与山前，相思隔叫猿。残云收树末，返照落江源。苦雨秋涛涨，狂风野火翻。朝来卖药客，遇我达无言。
青山复渌水，想入富春西。夹岸清猿去，中流白日低。美兼华省出，荣共故乡齐。贱子遥攀送，归心逐马蹄。
夏口本吴头，重城据上游。戈船转江汉，风月宿汀洲。执宪倾民望，衔恩赴主忧。谁知旧寮属，攀饯泪仍流。
书记向丘门，旌幢夹谷尊。从来游幕意，此去幷酬恩。雁叫嫌冰合，骢嘶喜雪繁。同为入室士，不觉别销魂。
霜鬓持霜简，朝天向雪天。玉阶初辨色，琼树乍相鲜。密翳空难曙，盈徴瑞不愆。谁为洛阳客，是日更高眠。
日月不并照，升沈俱有时。自媒徒欲速，孤立却宜迟。尽力唯求己，公心任遇谁。人间不得意，半是鬓先衰。
林色树还曛，何时得见君。独居度永日，相去远浮云。故疾随秋至，离怀觉夜分。蛩声非自苦，偏是旅人闻。
雪后江上去，风光故国新。清浑天气晓，绿动浪花春。劝酒提壶鸟，乘舟震泽人。谁知沧海月，取桂却来秦。
却接良宵坐，明河几转流。安禅逢小暑，抱疾入高秋。静室闻玄理，深山可白头。朝朝献林果，亦欲学猕猴。
南浮虽六月，风水已秋凉。日乱看江树，身飞逐楚樯。后期谁可定，临别语空长。远宦须清苦，幽兰贵独芳。
何人不归去，君去是闲人。帝里求相识，山家即近邻。交情吾道可，离思柳条新。未饮青门酒，先如醉梦身。
儒服从戎去，须知胜事全。使君开幕日，天子偃戈年。风雨依嵩岭，桑麻接楚田。新诗随过客，旋满洛阳传。
是法从生有，修持历劫尘。独居岩下室，长似定中身。树老风终夜，山寒雪见春。不知诸祖后，传印是何人。
巴中初去日，已遇使君留。及得寻东道，还陪上北楼。江冲巫峡出，樯过洛宫收。好是从戎罢，看山觉自由。
逍遥蓬阁吏，才子复诗流。坟籍因穷览，江湖却纵游。眠波听戍鼓，饭浦约鱼舟。处处迎高密，先应扫郡楼。
自入华山居，关东相见疏。瓢中谁寄酒，叶上我留书。巢鸟寒栖尽，潭泉暮冻馀。长闻得药力，此说又何如。
空门有才子，得道亦吟诗。内殿频徴入，孤峰久作期。高名何代比，密行几生持。长爱乔松院，清凉坐夏时。
久在仙坛下，全家是地仙。池塘来乳洞，禾黍接芝田。起看青山足，还倾白酒眠。不知尘世事，双鬓逐流年。
得禄从高第，还乡见后生。田园休问主，词赋已垂名。扫壁前题出，开窗旧景清。遥知贤太守，致席日邀迎。
惠人须宰邑，为政贵通经。却用清琴理，犹嫌薄俗听。涨江晴渐渌，春峤烧还青。若宿严陵濑，谁当是客星。
秦楼吟苦夜，南望只悲君。一宦终遐徼，千山隔旅坟。恨声流蜀魄，冤气入湘云。无限风骚句，时来日夜闻。
列土人间盛，彭门属九州。山河天设险，礼乐牧分忧。皎日为明信，清风占早秋。虽同郤縠举，郤縠不封侯。
西京无暑气，夏景似清秋。天府来相辟，高人去自由。江山通蜀国，日月近神州。若共将军语，河兰地未收。
三秦一会面，二陕久分携。共忆黄河北，相留白日西。寄来书少达，别后梦多迷。早晚期于此，看花听鸟啼。
幷州非故国，君去复寻谁。猃狁方为寇，嫖姚正用师。戍烟来自号，边雪下无时。更想经绵上，应逢禁火期。
吾宗偏好武，汉代将家流。走马辞中禁，屯军向渭州。天心待破虏，阵面许封侯。却得河源水，方应洗国雠。
归心常共知，归路不相随。彼此无依倚，东西又别离。山花含雨湿，江树近潮欹。莫恋渔樵兴，生涯各有为。
闲却白云居，行踪出去初。窗中聊取笔，架上独留书。日背林光冷，潭澄岳影虚。长闻得药力，此说复何如。
岂得有书名，徒为老帝京。关中秋气早，雨后夜凉生。沧海身终泛，青门梦已行。秦人纵相识，多少别离情。
朔野正秋风，前程见碛鸿。日西身独远，山转路无穷。树隔高关断，沙连大漠空。君看河外将，早晚拟平戎。
承恩虽内殿，得道本深山。举世相看老，孤峰独自还。溪来青壁里，路在白云间。绝顶无人住，双峰是旧关。
入境当春务，农蚕事正殷。逢溪难饮马，度岭更劳人。想取烝黎泰，无过赋敛均。不知成政后，谁是得为邻。
维舟绿溪岸，绕郡白云峰。将幕连山起，人家向水重。短才无独见，长策未相逢。所幸分尧理，烝民悉可封。
为郎非白头，作牧授沧洲。江界乘潮入，山川值胜游。暑气随转扇，凉月傍开楼。便欲归田里，抛官逐隐侯。
罢郎东出守，半路得浮舟。大斾行当夏，桐江到未秋。云闲分岛寺，涛静见沙鸥。谁伴临清景，吟诗上郡楼。
野客愁来日，山房木落中。微风生夜半，积雨向秋终。证道方离法，安禅不住空。迷途将觉路，语默见西东。
却忆凉堂坐，明河几度流。安禅逢小暑，抱疾入高秋。水国曾重讲，云林半旧游。此来看月落，还似道相求。
竹向空斋合，无僧在四邻。去云离坐石，斜月到禅身。树老风终夜，山寒雪见春。不知诸祖后，传印是何人。
江城寒食下，花木惨离魂。几宿投山寺，孤帆过海门。□声泼火雨，柳色禁烟村。定看堂高后，斑衣灭泪痕。
高楼上长望，百里见灵山。雨歇河珠定，云开谷鸟还。田苗映林合，牛犊傍村闲。始得消忧处，蝉声催入关。
听钟到灵观，仙子喜相寻。茅洞几千载，水声寒至今。读碑丹井上，坐石涧亭阴。清兴未云尽，烟霞生夕林。
坐恐三更至，流年此夜分。客心无限事，愁雨不堪闻。灞上家殊远，炉前酒暂醺。刘郎亦多恨，诗忆故山云。
锵锵华驷客，门馆贺新正。野雪江山霁，微风竹树清。芜庭春意晓，残枿烬烟生。忽忆王孙草，前年在帝京。
孤亭遥带寺，静者独登临。楚霁江流慢，春归泽气阴。野田青牧马，幽竹暖鸣禽。日日年光尽，何堪故国心。
重公旧相识，一夕话劳生。药裹关身病，经函寄道情。岳寒当寺色，滩夜入楼声。不待移文诮，三年别赤城。
暮雨杨雄宅，秋风向秀园。不闻砧杵动，时看桔槔翻。钓下鱼初食，船移鸭𫏐喧。橘寒才弄色，须带早霜繁。
千金画阵图，自为弓剑苦。杀尽田野人，将军犹爱武。性命换他恩，功成谁作主。凤皇楼上人，夜夜长歌舞。
翦妾身上巾，赠郎伤妾神。郎车不暂停，妾貌宁长春。青天无停雪，沧海无停津。遣妾空床梦，夜夜随车轮。
远水犹归壑，征人合忆乡。泣多盈袖血，吟苦满头霜。楚国连天浪，衡门到海荒。何当生燕羽，时得近雕梁。
我家不背水，君身不向越。自是相忆苦，忽如经年别。山家草木寒，石上有残雪。美人望不见，迢迢云中月。
太守龙为马，将军金作车。香飘十里风，风下绿珠歌。莫怪坐上客，叹君庭前花。明朝此池馆，不是石崇家。
常闻贫贱夫，头白终相待。自从嫁黔娄，终岁长不在。君梦有双影，妾梦空四邻。常思劲北风，吹折双车轮。
高阙碍飞鸟，人言是君家。经年不归去，爱妾面上花。妾面虽有花，妾心非女萝。郎妻自不重，于妾欲如何。
碧树杳云暮，朔风自西来。佳人忆山水，置酒在高台。不必问流水，坐来日已西。劝君速归去，正及鹧鸪啼。
新霁辨草木，晚塘明衣衿。乳燕不归宿，双双飞向林。微照露花影，轻云浮麦阴。无人可招隐，尽日登山吟。
无成归故国，上马亦高歌。况是飞鸣后，殊为喜庆多。暑销嵩岳雨，凉吹洞庭波。莫便闲吟去，须期接盛科。
闲门横古塘，红树已惊霜。独立望秋草，野人耕夕阳。孤烟起蜗舍，飞鹭下渔梁。唯有田家事，依依似故乡。
尘飞不到空，露湿翠微宫。鹤影石桥月，箫声松殿风。绿毛辞世女，白发入壶翁。借问烧丹处，桃花几遍红。
杉风振旅尘，晚景籍芳茵。片水明在野，万花深见人。静依归鹤思，远惜旧山春。今日惜携手，寄怀吟白𬞟。
尘迹入门尽，悄然江海心。水声巫峡远，山色洞庭深。风桂落寒子，岚烟凝夕阴。前轩鹤归处，萝月思沈沈。
寂寞对衰草，地凉凝露华。蝉鸣月中树，风落客前花。山馆无宿伴，秋琴初别家。自怜千万里，笔砚寄生涯。
斜日出门去，残花已过春。鸟声穿叶远，虎迹渡溪新。入洞几时路，耕田何代人。自惭非避俗，不敢问迷津。
远节惨言别，况予心久违。从来忆家泪，今日送君归。野路正风雪，还乡犹布衣。里中耕稼者，应笑读书非。
芳草离离思，悠悠春梦馀。池亭千里月，烟水一封书。诗想怀康乐，文应吊子胥。扁舟恋南越，岂独为鲈鱼。
欲暮候樵者，望山空翠微。虹随馀雨散，鸦带夕阳归。穷巷长秋草，孤村时𢭏衣。谁知多病客，寂寞掩柴扉。
澄潭昔卧龙，章句世为宗。独步声名在，千岩水石空。野禽悲灌木，落日吊清风。后学攀遗址，秋山闻草虫。
万树影参差，石床藤半垂。萤光虽散草，鸟迹尚临池。风雅传今日，云山想昔时。感深苏属国，千载五言诗。
孤雁暮飞急，萧萧天地秋。关河正黄叶，消息断青楼。湘渚烟波远，骊山风雨愁。此时万里道，魂梦遶沧洲。
尽室居幽谷，乱山为四邻。雾深知有术，窗静似无人。鹤语松上月，花明云里春。生涯更何许，尊酒与垂纶。
幽独自成愚，柴门日渐芜。陆机初入洛，孙楚又游吴。失意怨杨柳，异乡闻鹧鸪。相思复相望，春草满南湖。
吴山青楚吟，草色异乡心。一酌水边酒，数声花下琴。登楼旧国远，探穴九疑深。更想逢秋节，那堪闻夜砧。
兰泽伤秋色，临风远别期。东城草虽绿，南浦柳无枝。直道岂易枉，暗投谁不疑。因君问行役，有泪湿江蓠。
万里访遗尘，莺声泪湿巾。古书无主散，废宅与山邻。宿草风悲夜，荒村月吊人。凄凉问残柳，今日为谁春。
荒台荆棘多，忠谏竟如何。细草迷宫巷，闲花悮绮罗。前溪徒自绿，子夜不闻歌。怅望清江暮，悠悠东去波。
清无车马尘，深洞百花春。鸡犬疑霑药，耕桑似避秦。登山采樵路，临水浣纱人。若得心无事，移家便卜邻。
石屏苔色凉，流水遶祠堂。巢鹊疑天汉，潭花似镜妆。神来云雨合，神去蕙兰香。不复闻双佩，山门空夕阳。
行人倦游宦，秋草宿湖边。露湿芙蓉渡，月明渔网船。寒机深竹里，远浪到门前。何处思乡甚，歌声闻采莲。
清苦月偏知，南归瘦马迟。橐轻缘换酒，髪白为吟诗。水色西陵渡，松声伍相祠。圣朝思直谏，不是挂冠时。
大隐能兼济，轩窗逐胜开。远含云水思，深得栋梁材。吏散山逾静，庭闲鸟自来。更怜幽砌色，秋雨长莓苔。
江草暖初绿，雁行皆北飞。异乡那久客，野鸟尚思归。十载过如梦，素心应已违。行行家渐远，更苦得书稀。
绕屋树森森，多栖紫阁禽。暂过当永夜，微得话前心。入楚行应远，经湘恨必深。那堪对寒烛，更赋别离吟。
入市虽求利，怜君意独真。㔉将寒涧树，卖与翠楼人。瘦叶几经雪，淡花应少春。长安重桃李，徒染六街尘。
相思春树绿，千里亦依依。鄠杜月频满，潇湘人未归。桂花风半落，烟草蝶双飞。一别无消息，水南车迹稀。
南北行已久，怜君知苦辛。万家同草木，三载得阳春。东道听游子，夷门歌主人。空持语相送，应怪不沾巾。
日暖上山路，鸟啼知已春。忽逢幽隐处，如见独醒人。石冷开常晚，风多落亦频。樵夫应不识，岁久伐为薪。
簟凉秋气初，长信恨何如。拂黛月生指，解鬟云满梳。一从悲画扇，几度泣前鱼。坐听南宫乐，凉风摇翠裾。
一失辇前恩，绮罗生暗尘。惟应深夜月，独伴向隅人。长信翠蛾老，昭阳红粉新。君心似秋节，不使草长春。
东门车马路，此路在浮沈。白日若不落，红尘应更深。从来名利地，皆起是非心。所以青青草，年年生汉阴。
楼下长江路，舟车昼不闲。鸟声非故国，春色是他山。一望云复水，几重河与关。愁心随落日，万里各西还。
九陌尽风尘，嚣嚣昼复昏。古今人不断，南北路长存。叶落上阳树，草衰金谷园。乱鸦归未已，残日半前轩。
不系与舟闲，悠悠吴楚间。羞将新白发，却到旧青山。一叶忽离树，几人同入关。长安家尚在，秋至又西还。
穷秋几日雨，处处生苍苔。旧国寄书后，凉天方雁来。露繁山草湿，洲暖水花开。去尽同行客，一帆犹未回。
杜陵无厚业，不得驻车轮。重到曾游处，多非旧主人。东风千岭树，西日一洲𬞟。又渡湘江去，湘江水复春。
北风吹楚树，此地独先秋。何事屈原恨，不随湘水流。凉天生片月，竟夕伴孤舟。一作南行客，无成空白头。
楚人歌竹枝，游子泪沾衣。异国久为客，寒宵频梦归。一封书未返，千树叶皆飞。南过洞庭水，更应消息稀。
人间惟此路，长得绿苔衣。及户无行迹，游方应未归。平生无限事，到此尽知非。独倚松门久，阴云昏翠微。
石室扫无尘，人寰与此分。飞来南浦树，半是华山云。浮世几多事，先生应不闻。寒山满西日，空照雁成群。
长安清渭东，游子迹重重。此去红尘路，难寻君马踪。昔时轻一别，渐老贵相逢。应恋嵩阳住，嵩阳饶古松。
行子与秋叶，各随南北风。虽非千里别，还阻一宵同。过尽少年日，尚如长转蓬。犹为布衣客，羞入故关中。
一听游子歌，秋计觉蹉跎。四海少平地，百川无定波。共惊年已暮，俱向客中多。又驾征轮去，东归事若何。
南北各万里，有云心更闲。因风离海上，伴月到人间。洛浦少高树，长安无旧山。裴回不可驻，漠漠又空还。
悔作望南浦，望中生远愁。因知人易老，为有水东流。欲附故乡信，不逢归客舟。萋萋两岸草，又度一年秋。
江头一声起，芳岁已难留。听此高林上，遥知故国秋。应催风落叶，似劝客回舟。不是新蝉苦，年年自有愁。
青山长寂寞，南望独高歌。四海故人尽，九原新垅多。西沈浮世日，东注逝川波。不使年华驻，此生能几何。
东风吹草色，空使客蹉跎。不设太平险，更应游子多。几伤行处泪，一曲醉中歌。尽向青门外，东随渭水波。
俛仰不能去，如逢旧友同。曾因春雪散，见在华山中。何处有明月，访君听远风。相将归未得，各占石岩东。
僻地好泉石，何人曾陆沈。不知青嶂外，更有白云深。因此见乔木，几回思旧林。殷勤猿与鸟，惟我独何心。
到此绝车轮，萋萋草树春。青山如有利，白石亦成尘。水阔应无路，松深不见人。如知巢与许，千载迹犹新。
南渡人来绝，喧喧雁满沙。自生江上月，长有客思家。半夜下霜岸，北风吹荻花。自惊归梦断，不得到天涯。
扰扰浮梁路，人忙月自闲。去年为塞客，今夜宿萧关。辞国几经岁，望乡空见山。不知江叶下，又作布衣还。
乱峰连叠嶂，千里绿峨峨。蜀国路如此，游人车亦过。远烟当叶敛，骤雨逐风多。独忆紫芝叟，临风歌旧歌。
蜀国少平地，方思京洛间。远为千里客，来度百牢关。帆影清江水，铃声碧草山。不因名与利，尔我各应闲。
何当开此镜，即见髪如丝。白日急于水，一年能几时。每逢芳草处，长返故园迟。所以多为客，蹉跎欲怨谁。
征车千里至，碾遍六街尘。向此有营地，忽逢无事人。昔时颜未改，浮世路多新。且脱衣沽酒，终南山欲春。
草堂前有山，一见一相宽。处世贵僧静，青松因岁寒。他山逢旧侣，尽日话长安。所以闲行迹，千回遶药栏。
日日市朝路，何时无苦辛。不随丹灶客，终作白头人。浮世度千载，桃源方一春。归来华表上，应笑北邙尘。
世人无正心，虫网匣中琴。何以经时废，非为娱耳音。独令高韵在，谁感隙尘深。应是南风曲，声声不合今。
古来利与名，俱在洛阳城。九陌鼓初起，万车轮已行。周秦时几变，伊洛水犹清。二月中桥路，鸟啼春草生。
离家凡几宵，一望一寥寥。新魄又将满，故乡应渐遥。独临彭蠡水，远忆洛阳桥。更有乘舟客，凄然亦驻桡。
朱槛满明月，美人歌落梅。忽惊尘起处，疑有凤飞来。一曲听初彻，几年愁暂开。东南正云雨，不得见阳台。
九折无停波，三光如转烛。玄珠人不识，徒爱燕赵玉。祖龙已深惑，汉氏远徇欲。骊山与茂陵，相对秋草绿。
春华惜妾态，秋草念妾心。始知井边桐，不如堂上琴。月落却羡镜，花飞犹委苔。门前长江水，一去终不回。
凉室无外响，空桑七弦分。所弹非新声，俗耳安肯闻。月落未终曲，暗中泣湘君。如传我心苦，千里苍梧云。
咫尺不相见，便同天一涯。何必隔关山，乃言伤别离。君心与我心，脉脉无由知。谁堪近别苦，远别犹有期。
茂陵归路绝，谁念此淹留。极目月沈浦，苦吟霜满舟。孤猿啼后夜，久客病高秋。欲寄乡关恨，寒江无北流。
多才与命违，末路隐柴扉。白发何人问，青山一剑归。晴烟独鸟没，野渡乱花飞。寂寞长亭外，依然空落晖。
青门聊极望，何事久离群。芳草失归路，故乡空暮云。信回陵树老，梦断灞流分。兄弟正南北，鸿声堪独闻。
万花明曲水，车马动秦川。此日不得意，青春徒少年。晴沙下鸥鹭，幽沚生兰荃。向晚积归念，江湖心渺然。
行人方倦役，到此似还乡。流水来关外，青山近洛阳。溪云归洞鹤，松月半轩霜。坐恐晨钟动，天涯道路长。
出门皆有托，君去独何亲。阙下新交少，天涯旧业贫。烟寒岳树暝，雪后岭梅春。圣代留昆玉，那令愧郄诜。
春草平陵路，荷衣醉别离。将寻洛阳友，共结洞庭期。星月半山尽，天鸡出海迟。无轻此分手，他日重相思。
古院闭松色，入门人自闲。罢经来宿鸟，支策对秋山。客念蓬梗外，禅心烟雾间。空怜濯缨处，阶下水潺潺。
贫交千里外，失路更伤离。晓泪芳草尽，夜魂明月知。空山连野外，寒鸟下霜枝。此景正寥落，为君玄髪衰。
松间开一径，秋草自相依。终日不冠带，空山无是非。投纶溪鸟伴，曝药谷云飞。时向邻家去，狂歌夜醉归。
楼中见千里，楼影入通津。烟树遥分陕，山河曲向秦。兴亡留白日，今古共红尘。鹳雀飞何处，城隅草自春。
远客家水国，此来如到乡。何人垂白发，一叶钓残阳。柳暗鸟乍起，渚深兰自芳。因知帝城下，有路向沧浪。
曾当一面战，频出九重围。但见争锋处，长须得胜归。雪沾旗尾落，风断节毛稀。岂要铭燕石，平生重武威。
珠珑翡翠床，白皙侍中郎。五日来花下，双童问道傍。到门车马狭，连夜管弦长。每笑东家子，窥他宋玉墙。
青骊八尺高，侠客倚雄豪。踏雪生珠汗，障泥护锦袍。路傍看骤影，鞍底卷旋毛。岂独连钱贵，酬恩更代劳。
五色有名翚，清晨挟两雌。群群飞自乐，步步饮相随。觇叶逢人处，惊媒妒宠时。绿毛春鬬尽，强敌愿君知。
本自江湖远，常开霜露馀。争春候秾李，得水异红蕖。孤秀曾无偶，当门幸不锄。谁能政摇落，繁彩照堦除。
日照四山雪，老僧门未开。冻缾黏柱础，宿火陷炉灰。童子病归去，鹿麑寒入来。斋钟知渐近，枝鸟下生台。
一峰当胜地，万点照严城。势异昆冈发，光疑玄圃生。焚书翻见字，举燧不招兵。况遇新春夜，何劳秉烛行。
九枝应并耀，午夜忽潜然。景集青山外，萤分碧草前。辉华侵月影，历乱写星躔。望极高楼上，摇光满绮筵。
春山收暝色，爝火集馀辉。丽景饶红焰，祥光出翠微。白榆行自比，青桂影相依。唯有偷光客，追游欲忘归。
恨乏平戎策，惭登拜将坛。手持金钺冷，身挂铁衣寒。主圣扶持易，恩深报效难。三边犹未静，何敢便休官。
紫塞晓屯兵，黄沙披甲卧。战鼓声未齐，乌鸢已相贺。燕然山上云，半是离乡魂。卫霍待富贵，岂能无乾坤。
开门省禾黍，邻翁水头住。今朝南涧波，昨夜西川雨。牧童披短蓑，腰笛期烟渚。不问水边人，骑牛傍山去。
常经马嵬驿，见说坡前客。一从屠贵妃，生女愁倾国。是日芙蓉花，不如秋草色。当时嫁匹夫，不妨得头白。
垅上扶犂儿，手种腹长饥。窗下抛梭女，手织身无衣。我愿燕赵姝，化为嫫母姿。一笑不值钱，自然家国肥。
旅馆坐孤寂，出门成苦吟。何事觉归晚，黄花秋意深。寒蝶恋衰草，轸我离乡心。更见庭前树，南枝巢宿禽。
二月野中芳，凡花亦能香。素娥哭新冢，樵柯鸣柔桑。田父引黄犬，寻狐上高冈。坟前呼犬归，不知头似霜。
古凿岩居人，一廛称有产。虽霑巾覆形，不及贵门犬。驱牛耕白石，课女经黄茧。岁暮霜霰浓，画楼人饱煖。
北别黄榆塞，南归白云乡。孤舟下彭蠡，楚月沈沧浪。为子惜功业，满身刀箭疮。莫渡汨罗水，回君忠孝肠。
村舍少闻事，日高犹闭关。起来花满地，戴胜鸣桑间。居安即永业，何者为故山。朱门与蓬户，六十头尽斑。
采薇易为山，何必登首阳。濯缨易为水，何必泛沧浪。贵崇已难慕，谄笑何所长。东堂桂欲空，犹有收萤光。
黄金骄石崇，与晋争国力。更欲住人间，一日买不得。行为忠信主，身是文章宅。四者俱不闻，空传堕楼客。
不嫁白衫儿，爱君新紫衣。早知遽相别，何用假光辉。已闻都万骑，又道出重围。一轴金装字，致君终不归。
天寿畏不永，烧金希长年。积土培枯根，自谓松柏坚。南陌试腰袅，西楼歌婵娟。岂知蔓草中，日日开夜泉。
男作乡中丁，女作乡男妇。南村与北里，日日见父母。岂似从军儿，一去便白首。何当铸剑戟，尽得丁男力。
绿野含曙光，东北云如茜。栖鸦林际起，落月水中见。此身何自苦，日日凌霜霰。流苏帐里人，犹在阳台畔。
浐水桃李熟，杜曲芙蓉老。九天休沐归，腰玉垂杨道。避路回绮罗，迎风嘶騕袅。岂知山谷中，日日吹瑶草。
行人何徬徨，陇头水呜咽。寒沙战鬼愁，白骨风霜切。薄日朦胧秋，怨气阴云结。杀成边将名，名著生灵灭。
郎本东家儿，妾本西家女。对门中道间，终谓无离阻。岂知中道间，遣作空闺主。自是爱封侯，非关备胡虏。
白玉若无玷，花颜须及时。国色久在室，良媒亦生疑。鸦鬟未成髻，鸾镜徒相知。翻惭效颦者，却笑从人迟。
借问陇头水，终年恨何事。深疑呜咽声，中有征人泪。自古蕴长策，况我非才智。无计谢潺湲，一宵空不寐。
不耕南亩田，为爱东堂桂。身同树上花，一落又经岁。交亲日相薄，知己恩潜替。日开十二门，自是无归计。
危楼送远目，信美奈乡情。转岸孤舟疾，衔山落照明。萧条看草色，惆怅认江声。谁会登临恨，从军白发生。
中秋中夜月，世说慑妖精。顾兔云初蔽，长虵谁与勍。未追良友玩，安用玉轮盈。此意人谁喻，裁时穿禁城。
清晓意未惬，卷帘时一吟。槛虚花气密，地暖竹声深。秀色还朝暮，浮云自古今。石泉惊已跃，会可洗幽心。
孤城向夕原，春入景初暄。绿树低官舍，青山在县门。楼台疑结蜃，枕席更闻猿。客路何曾定，栖迟欲断魂。
初日在斜溪，山云片片低。乡愁梦里失，马色望中迷。涧底凄泉气，岩前遍绿荑。非关秦塞去，无事候晨鸡。
关势遥临海，峰峦半入云。烟中独鸟下，潭上杂花熏。寄远悲春草，登临忆使君。此时还极目，离思更纷纷。
古今逢此夜，共冀泬㵳明。岂是月华别，祗应秋气清。影当中土正，轮对八荒平。寻客徒留望，璿玑自有程。
客来鸣素琴，惆怅对遗音。一曲起于古，几人听到今。尽含风霭远，自泛月烟深。风续水山操，坐生方外心。
芳蓝滋匹帛，人力半天经。浸润加新气，光辉胜本青。还同冰出水，不共草为萤。翻覆依襟上，偏知造化灵。
朔野烟尘起，天军又举戈。阴风向晚急，杀气入秋多。树尽禽栖草，冰坚路在河。汾阳无继者，羌虏肯先和。
马省曾行处，连嘶渡晚河。忽惊乡树出，渐识路人多。细径穿禾黍，颓垣压薜萝。乍归犹似客，邻叟亦相过。
松底诗人宅，闲门远岫孤。数家分小径，一水截平芜。竹节偶相对，鸟名多自呼。爱君真静者，欲去又踟蹰。
此来风雨后，已觉减年华。若待皆无事，应难更有花。管弦临夜急，榆柳向江斜。且莫看归路，同须醉酒家。
北风吹雨雪，举目已凄凄。战鬼秋频哭，征鸿夜不栖。沙平关路直，碛广郡楼低。此去非东鲁，人多事鼓鼙。
此生迷有著，因病得寻师。话尽山中事，归当月上时。高松连寺影，亚竹入窗枝。闲忆草堂路，相逢非素期。
才薄命如此，自嗟兼自疑。遭逢好文日，黜落至公时。倚玉甘无路，穿杨却未期。更惭君侍坐，问许可言诗。
漂漂东去客，一宿渭城边。远处星垂岸，中流月满船。凉归夜深簟，秋入雨馀天。渐觉家山小，残程尚几年。
一别同袍友，相思已十年。长安多在客，久病忽闻蝉。骤雨才沾地，阴云不遍天。微凉堪话旧，移榻晚风前。
空庭吟坐久，爽气入荷衣。病叶先秋落，惊禽背月飞。瘴云晴未散，戍客老将依。为应金门策，多应说战机。
酒醒乡关远，迢迢听漏终。曙分林影外，春尽雨声中。鸟思江村路，花残野岸风。十年成底事，羸马倦西东。
故人居谪宦，今日一书来。良久惊兼喜，殷勤卷更开。瘴云沉去雁，江雨促新梅。满纸殊乡泪，非冤不可哀。
四座列吾友，满园花照衣。一生知几度，后到拟先归。急管侵诸乐，严城送落晖。当欢莫离席，离席却欢稀。
自得曹溪法，诸经更不看。已降禅侣久，兼作帝师难。夜木侵檐黑，秋灯照雨寒。如何嫌有著，一念在林峦。
楚客抱离思，蜀琴留恨声。坐来新月上，听久觉秋生。夜静骚人语，天高别鹤鸣。因君兴一叹，竟夕意难平。
此地闻犹恶，人言是所之。一家书绝久，孤驿梦成迟。八月三湘道，闻猿冒雨时。不须祠楚相，臣节转堪疑。
千里岂云去，欲归如路穷。人间无暇日，马上又秋风。破月衔高岳，流星拂晓空。此时皆在梦，行色独匆匆。
郗家庭树下，几度醉春风。今日花还发，当时事不同。流言应未息，直道竟难通。徒遣相思者，悲歌向暮空。
蝉吟槐蘂落，的的是愁端。病觉离家远，贫知处事难。真交无所隐，深语有馀欢。未必闻歌吹，羁心得暂宽。
密林多暗香，轻吹送馀芳。啼鸟愁春尽，游人喜日长。浮云横暮色，新雨洗韶光。欲散垂□恨，应须入醉乡。
愁指萧关外，风沙入远程。马行初有迹，雨落竟无声。地理全归汉，天威不在兵。西京逢故老，暗喜复时平。
渐觉风沙暗，萧关欲到时。儿童能探火，妇女解缝旗。川少衔鱼鹭，林多带箭麋。暂来戎马地，不敢苦吟诗。
惊波常不定，半日鬓堪斑。四顾疑无地，中流忽有山。鸟高恒畏坠，帆远却如闲。渔父闲相引，时歌浩渺间。
近甸名偏著，登城景又宽。半空分太华，极目是长安。雪助河流涨，人耕烧色残。闲来时甚少，欲下重凭栏。
赴县是还乡，途程岂觉长。听莺离灞岸，荡桨入陵阳。野蕨生公署，闲云拂印床。晴天调膳外，垂钓有池塘。
汩没与辛勤，全锺在此身。半生为下客，终老托何人。两鬓关中改，千岩海上春。青云知有路，自是致无因。
徒为经异岳，不得访灵踪。日尽行难尽，千重复万重。云垂多作雨，雷动半和钟。孤竹人藏处，无因认本峰。
半夜发清洛，不知过石桥。云增中岳大，树隐上阳遥。堑黑初沉月，河明欲认潮。孤村人尚梦，无处暂停桡。
不共众山同，岧嶤出迥空。几层高鸟外，万仞一楼中。水落难归地，云离便逐风。唯应霄汉客，绝顶路方通。
连春不得意，所业已疑非。旧国乱离后，新年惆怅归。雪开还楚地，花惹别秦衣。江徼多留滞，高秋会恐违。
征路出穷边，孤吟傍戍烟。河光深荡塞，碛色迥连天。残日沉雕外，惊蓬到马前。空怀钓鱼所，未定卜归年。
孤帆收广岸，落照在遥峰。南北渡人少，高低归鸟重。潮回沙出树，雨过浦沉钟。渔父虽相问，那能话所从。
旅食唯草草，此生谁我同。故园魂梦外，长路别离中。人事萍随水，年光鸟过空。欲吟先落泪，多是怨途穷。
帝命分留务，东南向楚天。几程回送骑，中路见迎船。冶例开山铸，民多酌海煎。青云名素重，此去岂经年。
他皆宴牡丹，独又出长安。远道行非易，无图住自难。离城风已暖，近岳雨翻寒。此去知谁顾，闲吟祗自宽。
已是鸿来日，堪惊却背秦。天遥三楚树，路远两河人。旅梦难归隐，吟魂不在身。霜台欹冠豸，赖许往来频。
无成归故里，不似在他乡。岁月逐流水，山川空夕阳。回潮迷古渡，迸竹过邻墙。耆旧休存省，胡为止泪行。
从戎巫峡外，吟兴更应多。郡响蛮江涨，山昏蜀雨过。公筵饶越味，俗土尚巴歌。中夜怀吴梦，知经滟滪波。
一第久乖期，深心已自疑。沧江归恨远，紫阁别愁迟。稽古成何事，龙钟负已知。依门非近日，不虑旧恩移。
城中尘外住，入望是田家。井出深山水，阑藏异国花。风巢和鸟动，雪竹向人斜。来往唯君熟，乡园共海涯。
此生何处遂，屑屑复悠悠。旧国归无计，他乡梦亦愁。飞尘长满眼，衰髪暗添头。章句非经济，终难动五侯。
曾见邛人说，龙州地未深。碧溪飞白鸟，红斾映青林。土产唯宜药，王租只贡金。政成开宴日，谁伴使君吟。
满县唯云水，何曾似近畿。晓庭猿集惯，寒署吏衙稀。冰色封深涧，樵声出紫微。时闻迎隐者，依旧著山衣。
狂戎侵内地，左辖去萧关。走马冲边雪，鸣鞞动塞山。风收枯草定，月满广沙闲。西绕河兰匝，应多隔岁还。
境概殊诸处，依然是谢家。遗文齐日月，旧井照烟霞。水隔平芜远，山横度鸟斜。无人能此隐，来往谩兴嗟。
高关闲独望，望久转愁人。紫塞唯多雪，胡山不尽春。河遥分断野，树乱起飞尘。时见东来骑，心知近别秦。
西出黄云外，东怀白浪遥。星河愁立夜，雷电独行朝。碛迥人防寇，天空雁避雕。如何非战卒，弓剑不离腰。
问省归南服，悬帆任北风。何山犹见雪，半路已无鸿。瘴杂春云重，星垂夜海空。往来如不住，亦是一年中。
殊立本不偶，非唯今所难。无门闲共老，尽日泣相看。鸟畏闻𫛸鴂，花惭背牡丹。何人知此计，复议出长安。
胡虏偏狂悍，边兵不敢闲。防秋朝伏弩，纵火夜搜山。雁逆风鼙振，沙飞猎骑还。安西虽有路，难更出阳关。
征役已不定，又缘无定河。塞深烽砦密，山乱犬羊多。汉卒闻笳泣，胡儿击剑歌。番情终未测，今昔谩言和。
下马似无人，开门只一身。心同孤鹤静，行过老僧真。乱水藏幽径，高原隔远津。匡庐曾共隐，相见自相亲。
明时无事谏，岂事隐明君。每值离丹陛，多陪宴白云。门连萧洞僻，地与曲江分。满院皆柽竹，期栖鸾鹤群。
远役与归愁，同来渭水头。南浮应到海，北去阻无州。楚雨天连地，胡风夏甚秋。江人如见问，为话复贫游。
下国多高趣，终年半是吟。海涛通越分，部伍杂闽音。晓郭云藏市，春山鸟护林。东浮虽未遂，日日至中心。
无谋寻旧友，强喜亦如愁。丹桂阻丹恳，白衣成白头。穷吴迷钓业，大漠事贫游。霄汉期提引，龙钟未拟休。
步步经戎虏，防兵不离身。山多曾战处，路断野行人。暴雨声同瀑，奔沙势异尘。片时怀万虑，白发数茎新。
一月月相似，一年年不同。清晨窥古镜，旅貌近衰翁。处世闲难得，关身事半空。浮生能几许，莫惜醉春风。
南辞采石远，北背乞银深。碛路虽多险，江人不废吟。雕依孤堠立，鸥向迥沙沈。因共边人熟，行行起战心。
我命同君命，君诗似我诗。俱无中道计，各失半生期。素业沧江远，清时白发垂。蹉跎一如此，何处卜栖迟。
茫茫沙漠广，渐远赫连城。堡迥烽相见，河移浪旋生。无蝉嘶折柳，有寇似防兵。不耐饥寒迫，终谁至此行。
在汉信垂功，于唐道更隆。一川留古迹，多代仰高风。树折巢堕鸟，阶荒草覆虫。行人过岂少，独驻夕阳中。
东下经牛渚，依然是故关。客程临岸尽，乡思入鸥闲。雨涨巴来浪，云增楚际山。渔翁知未达，相顾不开颜。
城叠连云壑，人家似隐居。树飞鹦鹉众，川下鹡鸰疏。滴梦关山雨，资餐陇水鱼。谁知江徼客，此景倍相于。
二十二三年，游秦复滞燕。徒陪群彦后，自苦此生前。径折啼猿树，岩荒喷月泉。东堂曾受荐，垂白志犹坚。
淅淅复栖栖，人间只自迷。终年愁远道，到老去何蹊。始见红叶落，又闻黄鸟啼。不因趋大斾，谁肯暂提携。
童蒙即苦辛，未识杏园春。谩倚无为日，还成不偶人。乡程长恨远，旅梦亦愁贫。天地虽云广，殊难寄此身。
春闱久已滞，秋赋又逢停。选士疑长阻，伤时自不宁。秦城还逐梦，楚徼影随形。此去吟虽苦，何人更肯听。
孤立时全塞，求名势转难。身多离下国，分合阻长安。越鸟啼春早，蛮花送雨寒。丘门沾顾重，未别欲阑干。
蹑险入高空，初疑势不穷。又缘千嶂尽，还共七盘同。下辨东流水，平随北去鸿。天然无此道，应免患穷通。
北出阴关去，何人肯待君。无青山拥晋，半浊水通汾。雁塞虽多雁，云州却少云。兹游殊不恶，莫恨暂离群。
平芜望已极，况复倚凌歊。江截吴山断，天临楚泽遥。云帆高出树，水市迥分桥。立久斜阳尽，无言似寂寥。
满国赏芳辰，飞蹄复走轮。好花皆折尽，明日恐无春。鸟避连云幄，鱼惊远浪尘。如何当此节，独自作愁人。
闲身却不闲，日日对天颜。已住城中寺，难归海上山。诗传华夏外，偈布市朝间。欲问空门事，空门岂有关。
闲赏步易远，野吟声自高。路无人到迹，林有鹤遗毛。物外趣都别，尘中心枉劳。沿溪收堕果，坐石唤饥猱。
西去穷胡处，嵓崖境不常。石形相对耸，天势一条长。栈底鸣流水，林端敛夕阳。虽随兵马至，未免畏豺狼。
巴兴千万寻，此去若为心。蟋蟀既将定，猕猴应正吟。剑门秋断雁，褒谷夜多砧。自古西南路，艰难直至今。
圣泽滋遐徼，河堤四向通。大荒收虏帐，遗土复秦风。乱烧迷归路，遥山似梦中。此时怀感切，极目思无穷。
南朝山半寺，谢朓故乡邻。岭上非无主，秋诗复有人。高禅星月近，野火虎狼驯。旧许陪闲社，终应待此身。
高秋偏入望，霁景倍关情。落木满江水，离人怀渭城。山高孤戍断，野极暮天平。渔父时相问，羞真道姓名。
三伏客吟过，长安未拟还。蛩声秋不动，燕别思仍闲。乱叶随寒雨，孤蟾起暮关。经时高岭外，来往斾旌间。
山云蝉满树，欲住更何安。上国回将晚，孤峰别自难。碛遥鸿未到，江近夜先寒。泉石虽堪恋，行人不愿看。
独下黄盘路，多虞部落连。云晴仍著地，树古自参天。乱鸟飞人上，惊麋起马前。行行无郡邑，唯见虎狼烟。
终年唯旅舍，只似已无家。白发除还出，丹霄去转赊。夏游穷塞路，春醉负秦花。应是穹苍意，空教老若耶。
四面波涛匝，中楼日月邻。上穷如出世，下瞷忽惊神。刹碍长空鸟，船通外国人。房房皆叠石，风扫永无尘。
朝回离九陌，岛外赏残春。经宿留闲客，看云作主人。时清难议隐，位重亦甘贫。岩洞真仙境，应休别卧邻。
偶得湖中趣，都忘陇坻愁。边声风下雁，楚思浪移舟。静极亭连寺，凉多岛近楼。吟游终不厌，还似曲江头。
陇首时无事，湖边日纵吟。游鱼来复去，浴鸟出还沈。蜃气藏孤屿，波光到远林。无人见垂钓，暗起洞庭心。
下马青山下，无言有所思。云藏李白墓，苔暗谢公诗。烈烧飞荒野，栖凫宿广陂。东来与西去，皆是不闲时。
从戎依远地，无日见家山。地近风沙处，城当甸服间。阻河通渭水，曲苑带秦关。待月登楼夜，何人相伴闲。
无媒归别业，所向自乖心。闾里故人少，田园荒草深。浪翻全失岸，竹迸别成林。鸥鸟犹相识，时来听苦吟。
眠云终未遂，策马暂休期。上国劳魂梦，中心甚别离。冰封岩溜断，雪压砌松欹。骨肉嗟名晚，看归却泪垂。
学剑虽无术，吟诗似有魔。已贫甘事晚，临老爱闲多。鸡犬唯随鹿，儿童只衣蓑。时因寻野叟，狂醉复狂歌。
乡国乱离后，交亲半旅游。远闻诚可念，归见岂无愁。败苇迷荒径，寒蓑没坏舟。衡门终不掩，倚杖看波流。
游秦复滞燕，不觉近衰年。旅貌同柴毁，行衣对骨穿。篱寒多啄雀，木落断浮烟。楚夜闻鸣雁，犹疑在塞天。
戴豸却驱鸡，东南上句溪。路过金谷口，帆转石城西。水树连天暗，山禽绕郡啼。江人谙旧化，那复俟招携。
边穷厄未穷，复此逐归鸿。去路多相似，行人半不同。山川藏北狄，草木背东风。虚负男儿志，无因立战功。
坚心持谏诤，自古亦艰难。寄邑虽行化，眠云似去官。河分中野断，岳入半天寒。瀑布冰成日，谁陪吟复看。
南楚西秦远，名迟别岁深。欲归难遂去，闲忆自成吟。雷电闲倾雨，猿猱鬬堕林。眠云机尚在，未忍负初心。
吟诗早得名，戴豸又加荣。下国闲归去，他人少此情。云移寒峤出，烧夹夜江明。重引池塘思，还登谢朓城。
独夜长城下，孤吟近北辰。半天初去雁，穷碛远来人。月黯氛埃积，风膻帐幕邻。惟闻防虏寇，不语暗伤神。
受谪因延谏，兹行不出关。直庐辞玉陛，上马向仙山。地古桑麻广，城偏仆御闲。县斋高枕卧，犹梦犯天颜。
西顾伊兰近，方惊滞极边。水随空谷转，山向夕阳偏。碛鸟多依地，胡云不满天。秋风动衰草，只觉犬羊膻。
片席随高鸟，连天积浪间。苇宽云不匝，风广雨无闲。戍影临孤浦，潮痕在半山。东原归未得，荏苒滞江关。
信步上鸟道，不知身忽高。近空无世界，当楚见波涛。顶峭松多瘦，崖悬石尽牢。猕猴呼独散，隔水向人号。
高眠终不起，远趣固难知。琴剑今无主，园林旧许谁。苔封僧坐石，苇涨鹤翘池。后代传青史，方钦道德垂。
诬谮遭遐谪，明君即自知。乡遥辞剑外，身独向天涯。岭堠蛮云积，闽空瘴雨垂。南来终不遂，日探北归期。
赴辟依丞相，超荣事岂同。城池当陇右，山水是关中。日有来巴使，秋高出塞鸿。旬休随大斾，应到九成宫。
江汉久分路，京关重聚吟。更为他夜约，方尽昔年心。月隔明河远，花藏宿鸟深。无眠将及曙，多是说山阴。
疏散过闲人，同人不在秦。近来惊白发，方解惜青春。僻寺居将遍，权门到绝因。行藏如此辈，何以谓谋身。
时泰亦高眠，人皆谓不然。穷经休望辟，饵术止期仙。彭蠡波涵月，炉峰雪照天。常闻风雨夜，到晓在渔船。
无才副至公，岂是命难通。分合吟诗老，家宜逐浪空。别心悬阙下，归念极吴东。唯畏重回日，初情恐不同。
独起无人见，长河夜泛时。平芜疑自动，落月似相随。楚外离空早，关西去已迟。渔歌闻不绝，却轸洞庭思。
赤城霞外寺，不忘旧登年。石上吟分海，楼中语近天。重游空有梦，再隐定无缘。独夜休行道，星辰静照禅。
君初离雁塞，我久滞雕阴。隔闰俱劳梦，通宵各话心。禁风吹漏出，原树映星沉。白昼常多事，无妨到晓吟。
落髪在王畿，承恩著紫衣。印心谁受请，讲疏自携归。泛浦龙惊锡，禅云虎绕扉。吴中知久别，庵树想成围。
了了在心中，南宗与北宗。行高无外染，骨瘦是真容。饭野盂埋雪，禅云杖倚松。常修不住性，必拟老何峰。
广漠杳无穷，孤城四面空。马行高碛上，日堕迥沙中。逼晓人移帐，当川树列风。迢迢河外路，知直去崆峒。
独立长堤上，西风满客衣。日临秋草广，山接远天微。岸叶随波尽，沙云与鸟飞。秦人宁有素，去意自知归。
东风万物新，独未到幽人。赋命自多蹇，阳和非不均。五陵三月暮，百越一家贫。早悮闲眠处，无愁异此身。
处处无烟火，人家似暂空。晓林花落雨，寒谷鸟啼风。故里芳洲外，残春甸服中。谁知独西去，步步泣途穷。
贫寄帝城居，交朋日自疏。愁迎离碛雁，梦逐出关书。经雨蝉声尽，兼风杵韵馀。谁知江徼塞，所忆在樵渔。
此生居此世，堪笑复堪悲。在处有岐路，何人无别离。长当多难日，愁过少年时。穷达都判了，休闲镊白髭。
所尚雪霜姿，非关落帽期。香飘风外别，影到月中疑。发在林雕后，繁当露冷时。人间稀有此，自古乃无诗。
月月势皆圆，中秋朗最偏。万方期一夕，到晓是经年。影蔽星芒尽，光分物状全。惟应苦吟者，目断向遥天。
高情日日闲，多宴雪楼间。洒槛江干雨，当筵天际山。带帆分浪色，驻乐话朝班。岂料羁浮者，樽前得解颜。
何年𣃁到城，满国响高名。半寺阴常匝，邻坊景亦清。代多无朽势，风定有馀声。自得天然状，非同涧底生。
江心天半寺，一夕万缘空。地出浮云上，星摇积浪中。滴沤垂阁雨，吹桧送帆风。旦夕闻清磬，唯应是钓翁。
何穴藏贞骨，荒祠见旧颜。精灵应自在，云雨不相关。落石泉多咽，无风树尽闲。唯疑千古后，为瑞向人间。
异境良难测，非仙岂合游。星辰方满岳，风雨忽移舟。喷月泉垂壁，栖松鹤在楼。因知休养处，不必在嵩丘。
为郎不入朝，自是赴嘉招。豸角初离首，金章已在腰。剑横阴绿野，栈响近丹霄。迎驿应相续，悬愁去路遥。
竹槛匝回廊，城中似外方。月云开作片，枝鸟立成行。径接河源润，庭容塔影凉。天台频去说，谁占最高房。
浮阳横巨浸，南巷拥旌旃。别带秦城雨，行闻魏国蝉。碛鸿来每后，朝日见常先。东鄙云霞广，高林间水天。
五月绥州北，途程少郁蒸。马依膻草聚，人抱浊河澄。迹固长城垒，冤深太子陵。往来经此地，悲苦有谁能。
同承太岳胤，俱值太平时。丹陛怀趋计，沧洲负去期。久贫成蹭蹬，多病惜支离。宗分兼交分，吾知汝亦知。
蹑履复支筇，深山草木中。隔溪遥避虎，当坞忽闻钟。落叶多相似，幽禽半不同。群猱呼却散，如此异林翁。
释律周儒礼，严持用戒身。安禅思剡石，留偈别都人。雨合吴江黑，潮移海路新。缾盂自此去，应不更还秦。
内阁劳雠校，东邦忽纵游。才编精二雅，分合遇诸侯。暗海龟蒙雨，连空赵魏秋。如经麟见处，驻马瞰荒丘。
还乡兼作使，到日倍荣亲。向化虽多国，如公有几人。孤山无返照，积水合苍旻。膝下知难住，金章已系身。
静语与高吟，搜神又爽心。各来依帝里，相对似山阴。漏永星河没，堂寒月彩深。从容不易到，莫惜曙钟侵。
后伏中宵月，高秋满魄齐。轮移仙掌外，影下玉绳西。蝉雀飞多悮，星萤出自迷。烦蒸惊顿绝，吟玩畏闻鸡。
海上从戎罢，嵩阳佐县初。故人皆羡去，吾祖旧曾居。地古多生药，溪灵不聚鱼。唯应寻隐者，闲寺讲仙书。
共爱泉源异，频来不觉劳。散光垂草细，繁响出风高。沫滞潭花片，沙遗浴鸟毛。尘间喧与闷，须向此中逃。
千溪与万嶂，缭绕复峥嵘。太守劳车马，何从驻斾旌。椒香近满郭，漆货远通京。唯涤双尘耳，东南听政声。
荒关无守吏，亦耻白衣过。地广人耕绝，天寒雁下多。东西方自感，雨雪更相和。日暮聊摅思，摇鞭一放歌。
阙下分离日，杏园花半开。江边相值夜，榆塞雁初来。坐久河沉斗，吟长月浸杯。鲈鱼非不恋，共有客程催。
旧忆陵阳北，林园近板桥。江晴帆影满，野迥鹤声遥。鸟径通山市，汀扉上海潮。秦城归去梦，夜夜到渔樵。
城非宓贱邑，馆亦号闻琴。乃是前贤意，常留化俗心。代公存绿绮，谁更寄清音。此迹应无改，寥寥毕古今。
无成归未得，不是不谋归。垂老登云路，犹胜守钓矶。大荒身去数，穷海信来稀。孤立皆难进，非关命独违。
诗家依阙下，野景似山中。兰菊俱含露，杉梧为奏风。破门韦曲对，浅岸御沟通。莫叹连年屈，君须遇至公。
昔人怀感处，此地倍魂消。四海经摇落，三吴正寂寥。风移残烧远，帆带夕阳遥。欲继前贤迹，谁能似隐招。
长安去是归，上马肯沾衣。水国车通少，秦人楚荐稀。鸿方离北鄙，叶下已西畿。好整丹霄步，知音在紫微。
万事不关心，终朝但苦吟。久贫惭负债，渐老爱山深。日月销天外，帆樯弃海阴。荣枯应已定，无复系浮沉。
分与仙山背，多年负翠微。无因随鹿去，只是送人归。顶木晴摩日，根岚晓润衣。会于猿鸟外，相对掩高扉。
武皇重征伐，战士轻生死。朝争刃上功，暮作泉下鬼。悲风吊枯骨，明日照荒垒。千载留长声，呜咽城南水。
我心如蘗苦，他见如荠甘。火未到身者，痛楚难共谙。但言贫者拙，不言富者贫。谁知苦寒女，力尽为桑蚕。
一照一回悲，再照颜色衰。日月自流水，不知身老时。昨日照红颜，今朝照白丝。白丝与红颜，相去咫尺间。
句践江头月，客星台畔松。为郎久不见，出守暂相逢。鸟泊牵滩索，花空押号钟。远人思化切，休上武夷峰。
髪枯穷律韵，字字合埙篪。日月所到处，姓名无不知。莺啼谢守垒，苔老谪仙碑。诗道丧来久，东归为吊之。
投迹依槐馆，荒亭草合时。雪深鸢啸急，薪湿鼎吟迟。默坐同谁话，非僧不我知。匡庐瀑布畔，何日副心期。
宪厅名最重，假日许从容。床满诸司印，庭高五粒松。井寻芸吏汲，茶拆岳僧封。鸟度帘旌暮，犹吟隔苑钟。
名随春色远，湖外已先知。花尽方辞醉，莺残是放时。天寒千尺岳，颔白半联诗。笋蕨犹堪采，荣归及养期。
东南犹阻寇，梨岭更谁登。作宰应无俸，归船必有僧。滩平眠獭石，烧断饮猿藤。岁尽校殊最，方当见异能。
门掩清曹晚，静将乌府邻。花开封印早，雪下典衣频。怪木风吹阁，废巢时落薪。每怜吾道苦，长说向同人。
朱坡坡上望，不似在秦京。渐觉溪山秀，更高鱼鸟情。夜吟禅子室，晓爨猎人铛。恃此偷佳赏，九衢蜩未鸣。
沧溟西畔望，一望一心摧。地即同正朔，天教阻往来。波翻夜作电，鲸吼昼为雷。门外人参径，到时花几开。
西母一杯酒，空言浩劫春。英雄归厚土，日月照闲人。衰草珠玑冢，冷灰龙凤身。茂陵骊岫晚，过者暗伤神。
柳烟侵御道，门映夹城开。白日莫空过，青春不再来。报雠冲雪去，乘醉臂鹰回。看取歌钟地，残阳满坏台。
无端游绝塞，归鬓已苍然。戎羯围中过，风沙马上眠。草衰频过烧，耳冷不闻蝉。从此甘贫坐，休言更到边。
侍辇才难得，三朝有上人。琢诗方到骨，至死不离贫。风帐孤萤入，霜堦积叶频。夕阳门半掩，过此亦无因。
东风时不遇，果见致君难。海岳影犹动，鹍鹏势未安。星沈关锁冷，鸡唱驿灯残。谁似二宾客，门闲嵩洛寒。
轧轧推危辙，听鸡独早行。风吹宿霭散，月照华山明。白首东西客，黄河昼夜清。相逢皆有事，唯我是闲情。
云深游太白，莫惜遍探奇。顶上多灵迹，尘中少客知。悬崖倚冻瀑，飞狖过孤枝。出定更何事，相逢必有诗。
神迁不火葬，新塔露疏柽。是物皆磨灭，唯师出死生。虚堂散钓叟，怪木哭山精。林下路长在，无因更此行。
诏下搜岩野，高人入竹林。长因抗疏日，便作去官心。清俸供僧尽，沧洲寄迹深。东门有归路，徒自弃华簪。
带号乞兵急，英雄陷贼围。江山犹未静，鱼鸟欲何归。城露桑榆尽，时平老幼稀。书从战后得，读彻血盈衣。
五天何处望，心念起皆知。化塔留今日，泉鸣自昔时。古苔生石静，秋草满山悲。莫道声容远，长歌白雪词。
高怀逢异境，佳句想吟频。月冷松溪夜，烟浓草寺春。浮云将世远，清听与名新。不见开岩日，空为拜影人。
景物搜求歇，山云放纵飞。树寒烟鹤去，池静水龙归。暗榻尘飘满，阴檐月到稀。何年灯焰尽，风动影堂扉。
工部栖迟后，邻家大半无。青羌迷道路，白社寄杯盂。大雅何人继，全生此地孤。孤云飞鸟什，空勒旧山隅。
隐隐聚若雷，噆肤不知足。皇天若不平，微物教食肉。贫士无绛纱，忍苦卧茅屋。何事觅膏腴，腹无太仓粟。
女娲掉绳索，𫄠泥成下人。至今顽愚者，生如土偶身。云物养吾道，天爵高我贫。大笑猗氏辈，为富皆不仁。
家资是何物，积帙列梁梠。高斋晓开卷，独共圣人语。英贤虽异世，自古心相许。案头见蠹鱼，犹胜凡俦侣。
亭午头未冠，端坐独愁予。贫家烟爨稀，灶底阴虫语。门小愧车马，廪空惭雀鼠。尽室未寒衣，机声羡邻女。
晚挂溪上网，暎空如雾縠。闲来发其机，旋旋沈平绿。下处若烟雨，牵时似崖谷。必若遇鲲鲕，从教通一目。
芒鞋下葑中，步步沈轻罩。既为菱浪飐，亦为莲泥胶。人立独无声，鱼烦似相抄。满手搦霜鳞，思归举轻櫂。
烟雨晚来好，东塘下𦊔去。网小正星𣞷，舟轻欲腾翥。谁知荇深后，恰值鱼多处。浦口更有人，停桡一延𥩟。
笼籦截数尺，标置能幽绝。从浮笠泽烟，任卧桐江月。丝随碧波漫，饵逐清滩发。好是趁筒时，秋声正清越。
得乐湖海志，不厌华辀小。月中抛一声，惊起滩上鸟。心将潭底测，手把波文袅。何处觅奔车，平波今渺渺。
波际插翠筠，离离似清籞。游鳞到溪口，入此无逃所。斜临杨柳津，静下鸬鹚侣。编此欲何之，终焉富春渚。
列炬春溪口，平潭如不流。照见游泳鱼，一一如清昼。中目碎琼碧，毁鳞殷组绣。乐此何太荒，居然愧川后。
注矢寂不动，澄潭晴转烘。下窥见鱼乐，恍若翔在空。惊羽决凝碧，伤鳞浮殷红。堪将指杯术，授与太湖公。
尽日平湖上，鸣桹仍动桨。丁丁入波心，澄澈和清响。鹭听独寂寞，鱼惊昧来往。尽水无所逃，川中有钩党。
波中植甚固，磔磔如𫚥须。涛头倏尔过，数顷跳𫚙䱐。不是细罗密，自为朝夕驱。空怜指鱼命，遣出海边租。
伐彼槎蘗枝，放于冰雪浦。游鱼趁暖处，忽尔来相聚。徒为栖托心，不问庇庥主。一旦悬鼎镬，祸机真自取。
移土湖岸边，一半和鱼子。池中得春雨，点点活如蚁。一月便翠鳞，终年必頳尾。借问两绶人，谁知种鱼利。
吾无竭泽心，何用药鱼药。见说放溪上，点点波光恶。食时竞夷犹，死者争纷泊。何必重伤鱼，毒泾犹可作。
阔处只三尺，翛然足吾事。低篷挂钓车，枯蚌盛鱼饵。只好携桡坐，唯堪盖蓑睡。若遣遂平生，艅艎不如是。
朝空笭箵去，暮实笭箵归。归来倒却鱼，挂在幽窗扉。但闻𫚥蚬气，欲生𬞟藻衣。十年佩此处，烟雨苦霏霏。
庵中只方丈，恰称幽人住。枕上悉渔经，门前空钓具。束竿时倚壁，晒网还侵户。上浻有杨颙，须留往来路。
一领蓑正新，著来沙坞中。隔溪遥望见，疑是绿毛翁。襟色裛䐑霭，袖香䙰褷风。前头不施衮，何以为三公。
圆似写月魂，轻如织烟翠。涔涔向上雨，不乱窥鱼思。携来沙日微，挂处江风起。纵带二梁冠，终身不忘尔。
侬家背篷样，似个大龟甲。雨中跼蹐时，一向听霎霎。甘从鱼不见，亦任鸥相狎。深拥竟无言，空成睡齁䶎。
何时有此谿，应便生幽木。橡实养山禽，藤花蒙涧鹿。不止产蒸薪，愿当歌棫朴。君知天意无，以此安吾族。
空山最深处，太古两三家。云萝共夙世，猿鸟同生涯。衣服濯春泉，盘餐烹野花。居兹老复老，不解叹年华。
不曾照青镜，岂解伤华髪。至老未息肩，至今无病骨。家风是林岭，世禄为薇蕨。所以两大夫，天年自为伐。
相约晚樵去，跳踉上山路。将花饵鹿麛，以果投猿父。束薪白云湿，负担春日暮。何不寿童乌，果为玄所误。
蒙茏中一径，绕在千峰里。歇处遇松根，危中值石齿。花穿枲衣落，云拂芒鞋起。自古行此途，不闻颠与坠。
腰间插大柯，直入深谿里。空林伐一声，幽鸟相呼起。倒树去李父，倾巢啼木魅。不知仗钺者，除害谁如此。
不敢量樵重，唯知益薪束。轧轧下山时，弯弯向身曲。清泉洗得洁，翠霭侵来绿。看取荷戈人，谁能似吾属。
野船渡樵客，来往平波中。纵横清飙吹，旦暮归期同。𬞟光惹衣白，莲影涵薪红。吾当请封尔，直作镜湖公。
山客地炉里，然薪如阳辉。松膏作𣺫瀡，杉子为珠玑。响误击刺闹，焰疑彗孛飞。傍边煖白酒，不觉瀑冰垂。
此曲太古音，由来无管奏。多云采樵乐，或说林泉候。一唱凝闲云，再谣悲顾兽。若遇采诗人，诬辞收鄙陋。
谁遣酒旗耀，天文列其位。彩微尝似酣，芒弱偏如醉。唯忧犯帝座，只恐骑天驷。若遇卷舌星，谗君应堕地。
羲皇有玄酒，滋味何太薄。玉液是浇漓，金沙乃糟粕。春从野鸟沽，昼仍闲猿酌。我愿葬兹泉，醉魂似凫跃。
糟床带松节，酒腻肥如羜。滴滴连有声，空疑杜康语。开眉既压后，染指偷尝处。自此得公田，不过浑种黍。
红垆高几尺，颇称幽人意。火作缥醪香，灰为冬醷气。有枪尽龙头，有主皆犊鼻。倘得作杜根，佣保何足愧。
钩楯跨通衢，喧闹当九市。金罍潋滟后，玉斝纷纶起。舞蝶傍应酣，啼莺闻亦醉。野客莫登临，相雠多失意。
青帜阔数尺，悬于往来道。多为风所飏，时见酒名号。拂拂野桥幽，翻翻江市好。双眸复何事，终竟望君老。
牺樽一何古，我抱期幽客。少恐消醍醐，满拟烘琥珀。猿窥曾扑泻，鸟蹋经攲仄。度度醒来看，皆如死生隔。
万仞峻为城，沈酣浸其俗。香侵井干过，味染濠波渌。朝倾逾百榼，暮压几千斛。吾将隶此中，但为阍者足。
何人置此乡，杳在天皇外。有事忘哀乐，有时忘显晦。如寻罔象归，似与希夷会。从此共君游，无烦用冠带。
铜为蚴蟉鳞，铸作鱙𬵩角。吐处百里雷，泻时千丈壑。初疑潜苑囿，忽似拏寥廓。遂使铜雀台，香消野花落。
坚净不苦窳，陶于醉封疆。临溪刷旧痕，隔屋闻新香。移来近麹室，倒处临糟床。所嗟无比邻，余亦能偷尝。
剡桂复刳兰，陶陶任行乐。但知涵泳好，不计风涛恶。尝行麹封内，稍系糟丘泊。东海如可倾，乘之就斟酌。
象鼎格仍高，其中不烹饪。唯将煮浊醪，用以资酣饮。偏宜旋樵火，稍近馀酲枕。若得伴琴书，吾将著闲品。
昔有嵇氏子，龙章而凤姿。手挥五弦罢，聊复一樽持。但取性澹泊，不知味醇醨。兹器不复见，家家唯玉卮。
闲寻尧氏山，遂入深深坞。种荈已成园，栽葭宁记亩。石洼泉似掬，岩罅云如缕。好是夏初时，白花满烟雨。
生于顾渚山，老在漫石坞。语气为茶荈，衣香是烟雾。庭从𣟤子遮，果任獳师虏。日晚相笑归，腰间佩轻蒌。
褎然三五寸，生必依岩洞。寒恐结红铅，暖疑销紫汞。圆如玉轴光，脆似琼英冻。每为遇之疏，南山挂幽梦。
筤篣晓携去，蓦个山桑坞。开时送紫茗，负处沾清露。歇把傍云泉，归将挂烟树。满此是生涯，黄金何足数。
阳崖枕白屋，几口嬉嬉活。棚上汲红泉，焙前蒸紫蕨。乃翁研茗后，中妇拍茶歇。相向掩柴扉，清香满山月。
南山茶事动，灶起岩根傍。水煮石髪气，薪然杉脂香。青琼蒸后凝，绿髓炊来光。如何重辛苦，一一输膏粱。
凿彼碧岩下，恰应深二尺。泥易带云根，烧难碍石脉。初能燥金饼，渐见干琼液。九里共杉林，相望在山侧。
龙舒有良匠，铸此佳样成。立作菌蠢势，煎为潺湲声。草堂暮云阴，松窗残雪明。此时勺复茗，野语知逾清。
邢客与越人，皆能造兹器。圆似月魂堕，轻如云魄起。枣花势旋眼，𬞟沫香沾齿。松下时一看，支公亦如此。
香泉一合乳，煎作连珠沸。时看蟹目溅，乍见鱼鳞起。声疑松带雨，饽恐生烟翠。尚把沥中山，必无千日醉。
窗开自真宰，四达见苍涯。苔染浑成绮，云漫便当纱。棂中空吐月，扉际不扃霞。未会通何处，应怜玉女家。
粉洞二十里，当中幽客行。片时迷鹿迹，寸步隔人声。以杖探虚翠，将襟惹薄明。经时未过得，恐是入层城。
云南背一川，无雁到峰前。墟里生红药，人家发白泉。儿童皆似古，婚嫁尽如仙。共作真官户，无由税石田。
云北昼冥冥，空疑背寿星。犬能谙药气，人解写芝形。野歇遇松盖，醉书逢石屏。焚香住此地，应得入金庭。
鹿群多此住，因构白云楣。待侣傍花久，引麛穿竹迟。经时掊玉涧，尽日嗅金芝。为在石窗下，成仙自不知。
主人成列仙，故榭独依然。石洞哄人笑，松声惊鹿眠。井香为大药，和语是灵篇。欲买重栖隐，云峰不售钱。
阴宫何处渊，到此洞潺湲。敲碎一轮月，镕销半段天。响高吹谷动，势急歕云旋。料得深秋夜，临流尽古仙。
山风熟异果，应是供真仙。味似云腴美，形如玉脑圆。衔来多野鹤，落处半灵泉。必共玄都柰，花开不记年。
堪羡鞠侯国，碧岩千万重。烟萝为印绶，云壑是堤封。泉遣狙公护，果教𤟤子供。尔徒如不死，应得蹑玄踪。
何事有青钱，因人买钓船。阔容兼饵坐，深许共蓑眠。短好随朱鹭，轻堪倚白莲。自知无用处，却寄五湖仙。
金庭仙树枝，道客自携持。探洞求丹粟，挑云觅白芝。量泉将濯足，阑鹤把支颐。以此将为赠，惟君尽得知。
寿木拳数尺，天生形状幽。把疑伤虺节，用恐破蛇瘤。置合月观内，买须云肆头。料君携去处，烟雨太湖舟。
一片鲎鱼壳，其中生翠波。买须能紫贝，用合对红螺。尽泻判狂药，禁敲任浩歌。明朝与君后，争那玉山何。
眼晕见云母，耳虚闻海涛。惜春狂似蝶，养病躁于猱。案静方书古，堂空药气高。可怜真宰意，偏解困吾曹。
病根冬养得，春到一时生。眼暗怜晨惨，心寒怯夜清。妻仍嫌酒癖，医只禁诗情。应被高人笑，忧身不似名。
竹树冷濩落，入门神已清。寒蛩傍枕响，秋菜上墙生。黄犬病仍吠，白驴饥不鸣。唯将一杯酒，尽日慰刘桢。
冷卧空斋内，馀酲夕未消。秋花如有恨，寒蝶似无憀。檐上落鬬雀，篱根生晚潮。若轮羁旅事，犹自胜皋桥。
寒到无妨睡，僧吟不废禅。尚关经病鹤，犹滤欲枯泉。静案贝多纸，闲炉波律烟。清谭两三句，相向自翛然。
一方萧洒地，之子独深居。绕屋亲栽竹，堆床手写书。高风翔砌鸟，暴雨失池鱼。暗识归山计，村边买鹿车。
篱疏从绿槿，檐乱任黄茅。压酒移谿石，煎茶拾野巢。静窗悬雨笠，闲壁挂烟匏。支遁今无骨，谁为世外交。
茧稀初上簇，醅尽未干床。尽日留蚕母，移时祭麹王。趁泉浇竹急，候雨种莲忙。更葺园中景，应为顾辟疆。
静僻无人到，幽深每自知。鹤来添口数，琴到益家资。坏堑生鱼沫，颓檐落燕儿。空将绿蕉叶，来往寄闲诗。
夏过无担石，日高开板扉。僧虽与筒簟，人不典蕉衣。鹤静共眠觉，鹭驯同钓归。生公石上月，何夕约谭微。
经岁岸乌纱，读书三十车。水痕侵病竹，蛛网上衰花。诗任传渔客，衣从递酒家。知君秋晚事，白帻刈胡麻。
寂历秋怀动，萧条夏思残。久贫空酒库，多病束鱼竿。玄想凝鹤扇，清斋拂鹿冠。梦魂无俗事，夜夜到金坛。
闭门无一事，安稳卧凉天。砌下翘饥鹤，庭阴落病蝉。倚杉闲把易，烧术静论玄。赖有包山客，时时寄紫泉。
病起扶灵寿，翛然强到门。与杉除败叶，为石整危根。薜蔓任遮壁，莲茎卧枕盆。明朝有忙事，召客斵桐孙。
缓颊称无利，低眉号不能。世情都太薄，俗意就中憎。云态不知骤，鹤情非会征。画臣谁奉诏，来此写姜肱。
不见明居士，空山但寂寥。白莲吟次缺，青霭坐来销。泉冷无三伏，松枯有六朝。何时石上月，相对论逍遥。
永夜谁能守，羁心不放眠。挑灯犹故岁，听角已新年。出谷空嗟晚，衔杯尚愧先。晚来辞逆旅，雪涕野槐天。
我见先生道，休思郑广文。鹤翻希作伴，鸥却觅为群。逸好冠清月，高宜著白云。朝廷未无事，争任醉醺醺。
能谙肉芝样，解讲隐书文。终古神仙窟，穷年麋鹿群。行厨煮白石，卧具拂青云。应在雷平上，支颐复半醺。
塘平芙蓉低，庭闲梧桐高。清烟埋阳乌，蓝空含秋毫。冠倾慵移簪，杯干将𫗦糟。翛然非随时，夫君真吾曹。
沟渠通疏荷，浦屿隐浅筿。舟闲攒轻𬞟，桨动起静鸟。阴稀馀桑闲，缕尽晚茧小。吾徒当斯时，此道可以了。
怡神时高吟，快意乍四顾。村深啼愁鹃，浪霁醒睡鹭。书疲行终朝，罩困卧至暮。吁嗟当今交，暂贵便异路。
先生何违时，一室习寂历。松声将飘堂，岳色欲压席。弹琴奔玄云，𣃁药折白石。如教题君诗，若得札玉册。
涔涔将经旬，昏昏空迷天。鸬鹚成群嬉，芙蓉相偎眠。鱼通蓑衣城，帆过菱花田。秋收吾无望，悲之真徒然。
河平州桥危，垒晚水鸟上。冲崖搜松根，点沼写芡响。舟轻通萦纡，栈堕阻指掌。携桡将寻君，渚满坐可往。
狂霖昏悲吟，瘦桂对病卧。檐虚能彯斜，舍蠹易漏破。宵愁将琴攻，昼闷用睡过。堆书仍倾觞，富贵未换个。
羇栖愁霖中，缺宅屋木恶。荷倾还惊鱼，竹滴复触鹤。闲僧千声琴，宿客一笈药。悠然思夫君，忽忆蜡屐著。
丈夫非无泪，不洒离别间。杖剑对尊酒，耻为游子颜。蝮蛇一螫手，壮士即解腕。所志在功名，离别何足叹。
爪牙在身上，陷阱犹可制。爪牙在胸中，剑戢无所畏。人言畏猛虎，谁是撩头弊。祗见古来心，奸雄暗相噬。
妾貌非倾国，君王忽然宠。南山掌上来，下敌新恩重。后宫多窈窕，日日学新声。一落君王耳，南山又须轻。
大罟纲目繁，空江波浪黑。沈沈到波底，恰共波同色。牵时万鬐入，已有千钧力。尚悔不横流，恐他人更得。
左手揭圆罛，轻桡弄舟子。不知潜鳞处，但去笼烟水。时穿紫屏破，忽值朱衣起。贵得不贵名，敢论鲂与鲤。
有意烹小鲜，乘流驻孤櫂。虽然烦取舍，未肯求津要。多为虾蚬误，已分䴔䴖笑。寄语龙伯人，荒唐不同调。
短短截筠光，悠悠卧江色。蓬差樐相应，雨慢烟交织。须臾中芳饵，迅疾如飞翼。彼竭我还浮，君看不争得。
溪上持只轮，溪边指茅屋。闲乘风水便，敢议朱丹毂。高多倚衡惧，下有折轴速。曷若载逍遥，归来卧云族。
能编似云薄，横绝清川口。缺处欲随波，波中先置笱。投身入笼槛，自古难飞走。尽日水滨吟，殷勤谢渔叟。
春溪正含绿，良夜才参半。持矛若羽轻，列烛如星烂。伤鳞跳密藻，碎首沈遥岸。尽族染东流，傍人作佳玩。
弯弓注碧浔，掉尾行凉沚。青枫下晚照，正在澄明里。抨弦断荷扇，溅血殷菱蘂。若使禽荒闻，移之暴烟水。
万植御洪波，森然倒林薄。千颅咽云上，过半随潮落。其间风信背，更值雷声恶。天道亦裒多，吾将移海若。
斩木置水中，枝条互相蔽。寒鱼遂家此，自以为生计。春冰忽融冶，尽取无遗裔。所托成祸机，临川一凝睇。
凿池收赪鳞，疏疏置云屿。还同汗漫游，遂以江湖处。如非一神守，潜被蛟龙主。蛟龙若无道，跛鳖亦可御。
香饵缀金钩，日中悬者几。盈川是毒流，细大同时死。不唯空饲犬，便可将贻蚁。苟负竭泽心，其他尽如此。
篷櫂两三事，天然相与闲。朝随穉子去，暮唱菱歌还。倚石迟后侣，徐桡供远山。君看万斛载，沈溺须臾间。
谁谓笭箵小，我谓笭箵大。盛鱼自足餐，寘璧能为害。时将刷𬞟浪，又取悬藤带。不及腰上金，何劳问蓍蔡。
结茅次烟水，用以资啸傲。岂谓钓家流，忽同禅室号。闲凭山叟占，晚有溪禽嫪。华屋莫相非，各随吾所好。
拣得白云根，秋潮未曾没。坡陁坐鳌背，散漫垂龙髪。持竿从掩雾，置酒复待月。即此放神情，何劳适吴越。
山前度微雨，不废小涧渔。上有青袯襫，下有新腒疏。滴沥珠影泫，离披岚彩虚。君看荷制者，不得安吾庐。
朝携下枫浦，晚戴出烟艇。冒雪或平檐，听泉时仄顶。飙移霭然色，波乱危如影。不识九衢尘，终年居下泂。
敏手劈江筠，随身织烟壳。沙禽固不知，钓伴犹初觉。闲从翠微拂，静唱沧浪濯。见说万山潭，渔童尽能学。
山高谿且深，苍苍但群木。抽条欲千尺，众亦疑朴𣙙。一朝蒙翦伐，万古辞林麓。若遇燎玄穹，微烟出云族。
草木黄落时，比邻见相喜。门当清涧尽，屋在寒云里。山棚日才下，野灶烟初起。所谓顺天民，唐尧亦如此。
自小即胼胝，至今凋鬓髪。所图山褐厚，所爱山𬬻热。不知冠盖好，但信烟霞活。富贵如疾颠，吾从老岩穴。
生自苍崖边，能谙白云养。才穿远林去，已在孤峰上。薪和野花束，步带山词唱。日暮不归来，柴扉有人望。
石脉青霭间，行行自幽绝。方愁山缭绕，更值云遮截。争推好林浪，共约归时节。不似名利途，相期覆车辙。
淬砺秋水清，携持远山曙。丁丁在前涧，杳杳无寻处。巢倾鸟犹在，树尽猿方去。授钺者何人，吾今易其虑。
轻无斗储价，重则筋力绝。欲下半岩时，忧襟两如结。风高势还却，雪厚疑中折。负荷诚独难，移之赠来哲。
朝随早潮去，暮带残阳返。向背得清飙，相追无近远。采山一何迟，服道常苦蹇。仙术信能为，年华未将晚。
积雪报松坞，蠹根然草堂。深𬬻与远烧，此夜仍交光。或似坐奇兽，或如焚异香。堪嗟宦游子，冻死道路傍。
纵调为野吟，徐徐下云磴。因知负樵乐，不减援琴兴。出林方自转，隔水犹相应。但取天壤情，何求郢人称。
万古醇酎气，结而成晶荧。降为嵇阮徒，动与尊罍幷。不独祭天庙，亦应邀客星。何当八月槎，载我游青冥。
初悬碧崖口，渐注青谿腹。味既敌中山，饮宁拘一斛。春疑浸花骨，暮若酣云族。此地得封侯，终身持美禄。
山斋酝方熟，野童编近成。持来欢伯内，坐使贤人清。不待盎中满，旋供花下倾。汪汪日可挹，未羡黄金籯。
六尺样何奇，溪边濯来洁。糟深贮方半，石重流还咽。闲移秋病可，偶听寒梦缺。往往枕眠时，自疑陶靖节。
锦里多佳人，当垆自沽酒。高低过反坫，大小随圆瓿。数钱红烛下，涤器春江口。若得奉君欢，十千求一斗。
百尺江上起，东风吹酒香。行人落帆上，远树涵残阳。凝睇复凝睇，一觞还一觞。须知凭栏客，不醉难为肠。
摇摇倚青岸，远荡游人思。风欹翠竹杠，雨澹香醪字。才来隔烟见，已觉临江迟。大斾非不荣，其如有王事。
黄金即为侈，白石又太拙。斲得奇树根，中如老蛟穴。时招山下叟，共酌林间月。尽醉两忘言，谁能作天舌。
何代驱生灵，筑之为酿地。殊无甲兵守，但有糟浆气。雉堞屹如狂，女墙低似醉。必若据而争，先登仪狄氏。
谁知此中路，暗出虚无际。广莫是邻封，华胥为附丽。三杯闻古乐，伯雅逢遗裔。自尔等荣枯，何劳问玄弟。
万斛输曲沼，千锺未为多。残霞入醍齐，远岸澄白酂。后土亦沈醉，奸臣空浩歌。迩来荒淫君，尚得乘馀波。
铜雀羽仪丽，金龙光彩奇。潜倾邺宫酒，忽作商庭漦。若怒鳞甲赤，如酣头角垂。君臣坐相灭，安用骄奢为。
候煖麹糵调，覆深苫盖净。溢处每淋漓，沈来还濎滢。常闻清凉酎，可养希夷性。盗饮以为名，得非君子病。
昔人性何诞，欲载无穷酒。波上任浮身，风来即开口。荒唐意难遂，沈湎名不朽。千古如比肩，问君能继不。
景山实名士，所玩垂清尘。尝作酒家语，自言中圣人。奇器质含古，挫糟未应醇。唯怀魏公子，即此飞觞频。
叔夜傲天壤，不将琴酒疏。制为酒中物，恐是琴之馀。一弄广陵散，又裁绝交书。颓然掷林下，身世俱何如。
茗地曲隈回，野行多缭绕。向阳就中密，背涧差还少。遥盘云髻慢，乱簇香篝小。何处好幽期，满岩春露晓。
天赋识灵草，自然锺野姿。闲来北山下，似与东风期。雨后探芳去，云间幽路危。唯应报春鸟，得共斯人知。
所孕和气深，时抽玉苕短。轻烟渐结华，嫩蘂初成管。寻来青霭曙，欲去红云煖。秀色自难逢，倾筐不曾满。
金刀劈翠筠，织似波文斜。制作自野老，携持伴山娃。昨日鬬烟粒，今朝贮绿华。争歌调笑曲，日暮方还家。
旋取山上材，架为山下屋。门因水势斜，壁任岩隈曲。朝随鸟俱散，暮与云同宿。不惮采掇劳，祗忧官未足。
无突抱轻岚，有烟映初旭。盈锅玉泉沸，满甑云芽熟。奇香袭春桂，嫩色凌秋菊。炀者若吾徒，年年看不足。
左右𢭏凝膏，朝昏布烟缕。方圆随样拍，次第依层取。山谣纵高下，火候还文武。见说焙前人，时时炙花脯。
新泉气味良，古铁形状丑。那堪风雪夜，更值烟霞友。曾过赪石下，又住清溪口。且共荐皋卢，何劳倾斗酒。
昔人谢𫭟埞，徒为妍词饰。岂如珪璧姿，又有烟岚色。光参筠席上，韵雅金罍侧。直使于阗君，从来未尝识。
闲来松间坐，看煮松上雪。时于浪花里，并下蓝英末。倾馀精爽健，忽似氛埃灭。不合别观书，但宜窥玉札。
肖翘虽振羽，戚促尽疑冰。风助流还急，烟遮点渐凝。不须轻列宿，才可拟孤灯。莫倚隋家事，曾烦下诏征。
祗凭风作使，全仰柳为都。一腹清何甚，双翎薄更无。伴貂金换酒，幷雀画成图。恐是千年恨，偏令落日呼。
自惜秋捐扇，今来意未衰。殷勤付柔握，淅沥待清吹。午气朱崖近，宵声白羽随。总如南国候，无复婕妤悲。
抱杖柴门立，江村日易斜。雁寒犹忆侣，人病更离家。短鬓看成雪，双眸旧有花。何须万里外，即此是天涯。
石窗何处见，万仞倚晴虚。积霭迷青璅，残霞动绮疏。山应列圆峤，宫便接方诸。祗有三奔客，时来教隐书。
相访一程云，云深路仅分。啸台随日辨，樵斧带风闻。晓著衣全湿，寒冲酒不醺。几回归思静，髣髴见苏君。
云南更有溪，丹砾尽无泥。药有巴賨卖，枝多越鸟啼。夜清先月午，秋近少岚迷。若得山颜住，芝𥰭手自携。
云北是阳川，人家洞壑连。坛当星斗下，楼拶翠微边。一半遥峰雨，三条古井烟。金庭如有路，应到左神天。
鹿亭岩下置，时领白麛过。草细眠应久，泉香饮自多。认声来月坞，寻迹到烟萝。早晚吞金液，骑将上绛河。
樊榭何年筑，人应白日飞。至今山客说，时驾玉麟归。乳蒂缘松嫩，芝台出石微。凭栏虚目断，不见羽华衣。
石浅洞门深，潺潺万古音。似吹双羽管，如奏落霞琴。倒穴漂龙沫，穿松溅鹤襟。何人乘月弄，应作上清吟。
山实号青棂，环冈次第生。外形坚绿壳，中味敌璚英。堕石樵儿拾，敲林宿鸟惊。亦应仙吏守，时取荐层城。
何事鞠侯名，先封在四明。但为连臂饮，不作断肠声。野蔓垂缨细，寒泉佩玉清。满林游宦子，谁为作君卿。
样自桐川得，词因隐地成。好渔翁亦喜，新白鸟还惊。沙际拥江沫，渡头横雨声。尚应嫌越相，遗祸不遗名。
万古阴崖雪，灵根不为枯。瘦于霜鹤胫，奇似黑龙须。拄访谭玄客，持看泼墨图。湖云如有路，兼可到仙都。
谁截小秋滩，闲窥四绪宽。绕为千嶂远，深置一潭寒。坐久云应出，诗成墨未干。不知新博物，何处拟重刊。
养和名字好，偏寄道情深。所以亲逋客，兼能助五禽。倚肩沧海望，钩膝白云吟。不是逍遥侣，谁知世外心。
鱼骼匠成尊，犹残海浪痕。外堪欺玳瑁，中可酌昆仑。水绕苔矶曲，山当草阁门。此中醒复醉，何必问乾坤。
祗贪诗调苦，不计病容生。我亦休文瘦，君能叔宝清。药须勤一服，春莫累多情。欲入毘耶问，无人敌浄名。
从来多远思，尤向静中生。所以令心苦，还应是骨清。酒香偏入梦，花落又关情。积此风流事，争无后世名。
为爱晚窗明，门前亦懒行。图书看得熟，邻里见还生。鸟啄琴材响，僧传药味精。缘君多古思，携手上空城。
何事乐渔樵，巾车或倚桡。和诗盈古箧，赊酒半寒瓢。失雨园蔬赤，无风蚛叶雕。清言一相遗，吾道未全消。
每伴来方丈，还如到四禅。菊承荒砌露，茶待远山泉。画古全无迹，林寒却有烟。相看吟未竟，金磬已泠然。
近来唯乐静，移傍故城居。闲打修琴料，时封谢药书。夜停江上鸟，晴晒箧中鱼。出亦图何事，无劳置栈车。
倩人医病树，看仆补衡茅。散髪还同阮，无心敢慕巢。简便书露竹，尊待破霜匏。日好林间坐，烟萝近欲交。
倭僧留海纸，山匠制云床。懒外应无敌，贫中直是王。池平鸥思喜，花尽蝶情忙。欲问新秋计，菱丝一亩强。
故山空自掷，当路竟谁知。祗有经时策，全无养拙资。病深怜灸客，炊晚信樵儿。谩欲陈风俗，周官未采诗。
福地能容壍，玄关讵有扉。静思琼版字，闲洗铁筇衣。鸟破凉烟下，人冲暮雨归。故园秋草梦，犹记绿微微。
水影沈鱼器，邻声动纬车。燕轻捎坠叶，蜂懒卧燋花。说史评诸例，论兵到百家。明时如不用，归去种桑麻。
禹穴奇编缺，雷平异境残。静吟封箓检，归兴削帆竿。白石堪为饭，青萝好作冠。几时当斗柄，同上步罡坛。
强起披衣坐，徐行处暑天。上阶来鬬雀，移树去惊蝉。莫问盐车骏，谁看酱瓿玄。黄金如可化，相近买云泉。
野入青芜巷，陂侵白竹门。风高开栗刺，沙浅露芹根。迸鼠缘藤桁，饥乌立石盆。东吴虽不改，谁是武王孙。
疏慵真有素，时势尽无能。风月虽为敌，林泉幸未憎。酒材经夏阙，诗债待秋征。祗有君同癖，闲来对曲肱。
高秋能叩触，天籁忽成文。苦调虽潜倚，灵音自绝群。茅峰曾醮斗，笠泽久眠云。许伴山中躅，三年任一醺。
独倚秋光岸，风漪学簟文。玄堪教凤集，书好换鹅群。叶堕平台月，香消古径云。强歌非白纻，聊以送馀醺。
春尽未离关，之官亦似闲。不嫌请薄俸，为喜带名山。默祷三真后，高吟十字还。祗应江上鸟，时下讼庭间。
呼僮晓拂鞍，归上大茅端。薄俸虽休入，明霞自足餐。暗霜松粒赤，疏雨草堂寒。又凿中峰石，重修醮月坛。
去年花落时，题作送春诗。自为重相见，应无今日悲。道孤逢识寡，身病买名迟。一夜东风起，开帘不敢窥。
秋来一度满，重见色难齐。独坐犹过午，同吟不到西。疏芒唯斗在，残白合河迷。更忆前年望，孤舟泊大溪。
荒池菰蒲深，闲阶莓苔平。江边松篁多，人家帘栊清。为书凌遗编，调弦夸新声。求欢虽殊途，探幽聊怡情。
朝烟淹楼台，晚雨染岛屿。渔童惊狂歌，艇子喜野语。山容堪停杯，柳影好隐暑。年华如飞鸿，斗酒幸且举。
新开窗犹偏，自种蕙未遍。书签风摇闻，钓榭雾破见。耕耘闲之资，啸咏性最便。希夷全天真，讵要问贵贱。
端居愁无涯，一夕髪欲白。因为鸾章吟，忽忆鹤骨客。手披丹台文，脚著赤玉舃。如蒙清音酬，若渴吸月液。
幽栖眠疏窗，豪居凭高楼。浮沤惊跳丸，寒声思重裘。床前垂文竿，巢边登轻舟。虽无东皋田，还生鱼乎忧。
层云愁天低，久雨倚槛冷。丝禽藏荷香，锦鲤绕岛影。心将时人乖，道与隐者静。桐阴无深泉，所以逞短绠。
乌蟾俱沈光，昼夜恨暗度。何当乘云螭，面见上帝愬。臣言阴云欺，诏用利剑付。回车诛群奸，自散万籁怒。
危檐仍空堦，十日滴不歇。青莎看成狂，白菊即欲没。吴王荒金尊，越妾挟玉瑟。当时虽愁霖，亦若惜落月。
一舸吴江晚，堪忧病广文。鲈鱼谁与伴，鸥鸟自成群。反照纵横水，斜空断续云。异乡无限思，尽付酒醺醺。
偶发陶匏响，皆蒙组绣文。清秋将落帽，子夏正离群。有恨书燕雁，无聊赋郢云。遍看心自醉，不是酒能醺。
万里隋城在，三边虏气衰。沙填孤障角，烧断故关碑。马色经寒惨，雕声带晚悲。将军正闲暇，留客换歌辞。
旅寓虽难定，乘闲是胜游。碧云萧寺霁，红树谢邨秋。戍鼓和潮暗，船灯照岛幽。诗家多滞此，风景似相留。
三十年来往，中间京洛尘。倦行今白首，归卧已清神。坡暖冬抽笋，松凉夏健人。更惭征诏起，避世迹非真。
日炙旱云裂，迸为千道血。天地沸一镬，竟自烹妖孽。尧汤遇灾数，灾数还中辍。何事奸与邪，古来难扑灭。
笑破人间事，吾徒莫自欺。解吟僧亦俗，爱舞鹤终卑。竹上题幽梦，溪边约敌棋。旧山归有阻，不是故迟迟。
昏旦松轩下，怡然对一瓢。雨微吟思足，花落梦无聊。细事当棋遣，衰容喜镜饶。溪僧有深趣，书至又相邀。
郊居谢名利，何事最相亲。渐与论诗久，皆知得句新。川明虹照雨，树密鸟冲人。应念从今去，还来岳下频。
高燕飞何捷，啄害恣群雏。人岂玩其暴，华轩容尔居。强欺自天禀，刚吐信吾徒。乃知不平者，矫世道终孤。
阳和含煦润，卉木竞纷华。当为众所悦，私已汝何夸。北里秘秾艳，东园锁名花。豪夺乃常理，笑君徒咄嗟。
丑妇竞簪花，花多映愈丑。邻女恃其姿，掇之不盈手。量已苟自私，招损乃谁咎。宠禄既非安，于吾竟何有。
好鸟无恶声，仁兽肯狂噬。宁教鹦鹉哑，不遣麒麟细。人人语与默，唯观利与势。爱毁亦自遭，掩谤终失计。
身病时亦危，逢秋多恸哭。风波一摇荡，天地几翻覆。孤萤出荒池，落叶穿破屋。势利长草草，何人访幽独。
伤怀同客处，病眼却花朝。草嫩侵沙短，冰轻著雨消。风光知可爱，容髪不相饶。早晚丹丘去，飞书肯见招。
云根禅客居，皆说旧无庐。松日明金像，山风向木鱼。依栖应不阻，名利本来疏。纵有人相问，林间懒拆书。
高鸦隔谷见，路转寺西门。塔影荫泉脉，山苗侵烧痕。钟疏含杳霭，合迥亘黄昏。更待他僧到，长如前信存。
悠悠干禄利，草草废渔樵。身世堪惆怅，风骚顿寂寥。高秋期步野，积雨放趋朝。得句如相忆，莎斋且见招。
中峰曾到处，题记没苍苔。振锡传深谷，翻经想旧台。危松临砌偃，惊鹿蓦溪来。内殿御诗切，身回心未回。
天阶让紫衣，冷格鹤犹卑。道胜嫌名出，身闲觉老迟。晓香延宿火，寒磬度高枝。每说长松寺，他年与我期。
巡礼诸方遍，湘南频有缘。焚香老山寺，乞食向江船。纱碧笼名画，灯寒照净禅。我来能永日，莲漏滴寒泉。
地阔分吴塞，枫高映楚天。曲塘春尽雨，方响夜深船。行纪添新梦，羇愁甚往年。何时京洛路，马上见人烟。
初程风信好，回望失津楼。日带潮声晚，烟含楚色秋。戍旗当远客，岛树转惊鸥。此去非名利，孤帆任白头。
正下搜贤诏，多君独避名。客来当意惬，花发遇歌成。乐地留高趣，权门让后生。东方御闲驷，园外好同行。
危桥转溪路，经雨石丛荒。幽瀑下仙果，孤巢悬夕阳。病辞青琐秘，心在紫芝房。更喜谐招隐，诗家有望郎。
清才郑小戎，标的贵游中。万里云无侣，三山鹤不笼。香和丹地暖，晚着彩衣风。荣路期经济，唯应在至公。
喜闻三字耗，闲客是陪游。白鸟闲疏索，青山日滞留。琴如高韵称，诗愧逸才酬。更勉匡君志，论思在献谋。
月下留丹灶，坛边树羽衣。异香人不觉，残夜鹤分飞。朝会初元盛，蓬瀛旧侣稀。瑶函真迹在，妖魅敢扬威。
戎装佩镆鎁，走马逐轻车。衰草城边路，残阳垄上笳。黄河穿汉界，青冢出胡沙。提笔男儿事，功名立可夸。
塞诏除嵩洛，观图见废兴。城迁周古鼎，地列汉诸陵。日送归朝客，时招住岳僧。郡斋台阁满，公退即吟登。
盘山行几驿，水路复通巴。峡涨三川雪，园开四季花。公庭飞白鸟，官俸请丹砂。知尉黔中后，高吟采物华。
此别欲何往，未言归故林。行车新岁近，落日乱山深。野店寒无客，风巢动有禽。潜知经目事，大半是愁吟。
胜致通幽感，灵泉有虎掊。爪抬山脉断，掌托石心拗。竹蔼疑相近，松阴盖亦交。转令栖遁者，真境逾难抛。
盘江上几层，峭壁半垂藤。殿锁南朝像，龛禅外国僧。海涛摏砌槛，山雨洒窗灯。日暮疏钟起，声声彻广陵。
每日怜晴眺，闲吟只自娱。山从平地有，水到远天无。老树多封楚，轻烟暗染吴。虽居此廊下，入户亦踌蹰。
晓色宜闲望，山风远益清。白云连晋阁，碧树尽芜城。水静沙痕出，烟消野火平。最堪佳此境，为我长诗情。
熠熠与娟娟，池塘竹树边。乱飞同曳火，成聚却无烟。微雨洒不灭，清风吹欲燃。旧曾书按上，频把作囊悬。
苍茫空泛日，四顾绝人烟。半浸中华岸，旁通异域船。岛间应有国，波外恐无天。欲作乘槎客，翻愁去隔年。
两叶能蔽目，双豆能塞聪。理身不知道，将为天地聋。扰扰造化内，茫茫天地中。苟或有所愿，毛髪亦不容。
生在绮罗下，岂识渔阳道。良人自戍来，夜夜梦中到。渔阳万里远，近于中门限。中门逾有时，渔阳常在眼。
莫言行路难，夷狄如中国。谓言骨肉亲，中门如异域。出处全在人，路亦无通塞。门前两条辙，何处去不得。
一雀入官仓，所食能损几。所虑往复频，官仓乃害尔。鱼网不在天，鸟网不在水。饮啄要自然，何必空城里。
二月卖新丝，五月粜新谷。医得眼前疮，剜却心头肉。我愿君王心，化作光明烛。不照绮罗筵，只照逃亡屋。
燕台累黄金，上欲招儒雅。贵得贤士来，更下于隗者。自然乐毅徒，趋风走天下。何必驰凤书，旁求向林野。
片玉一尘轻，粒粟山丘重。唐虞贵民食，秪是勤播种。前圣后圣同，今人古人共。一岁如苦饥，金玉何所用。
先生五岳游，文焰灭金鼎。日下鹤过时，人间空落影。常言一粒药，不随死生境。何当列御寇，去问仙人请。
日往无复见，秋堂暮乃学。玄髪不知白，晓入寒铜觉。为才未离群，有玉犹在璞。谁把碧桐枝，刻作云门乐。
孤城临远水，千里见寒山。白雪无人唱，沧洲尽日闲。鸟归残烧外，帆出断云间。此地秋风起，应随计吏还。
渡海登仙籍，还家备汉仪。孤舟无岸泊，万里有星随。积水浮魂梦，流年半别离。东风未回日，音信杳难期。
谁将倚天剑，削出倚天峰。众水背流急，他山相向重。树黏青霭合，崖夹白云浓。一夜盆倾雨，前湫起毒龙。
昔人登览处，遗阁大江隅。叠浪有时有，闲云无日无。早凉先燕去，返照后帆孤。未得营归计，菱歌满旧湖。
贤哉君子风，讽与古人同。采药楚云里，移家湘水东。星霜秋野阔，雨雹夜山空。早晚相招隐，深耕老此中。
天下猿多处，西南是蜀关。马登青壁瘦，人宿翠微闲。带雨逢残日，因江见断山。行歌风月好，莫老锦城间。
上彻炼丹峰，求玄意未穷。古坛青草合，往事白云空。仙境日月外，帝乡烟雾中。人间足烦署，欲去恋松风。
将军夸胆气，功在杀人多。对酒擎锺饮，临风拔剑歌。翻师平碎叶，掠地取交河。应笑孔门客，年年羡四科。
铭旌归故里，猿鸟亦凄然。已葬桐江月，空回建水船。客传为郡日，僧说读书年。恐有吟魂在，深山古木边。
雅调一生吟，谁为晚达心。傍人贺及第，独自却霑襟。宴别喧天乐，家归碍日岑。青门许攀送，故里接云林。
都堂公试日，词翰独超群。品秩台庭与，篇章圣主闻。乡连三楚树，县对九华云。多少青门客，临岐共羡君。
寻春与送春，多遶曲江滨。一片凫鹥水，千秋辇毂尘。岸凉随众木，波影逐游人。自是游人老，年年管吹新。
无穷名利尘，轩盖逐年新。北阕东堂路，千山万水人。云离僧榻曙，燕远凤楼春。荏苒文明代，难归钓艇身。
少华中峰寺，高秋众景归。地连秦塞起，河隔晋山微。晚木蝉相应，凉天雁并飞。殷勤记岩石，秪恐再来稀。
海东谁敌手，归去道应孤。阙下传新势，船中覆旧图。穷荒回日月，积水载寰区。故国多年别，桑田复在无。
看花兴未休，已散曲江游。载笔离秦甸，从军过洛州。嵩云将雨去，汝水背城流。应念依门客，蒿莱满径秋。
海上独随缘，归来二十年。久闲时得句，渐老不离禅。砌木欹临水，窗峰直倚天。犹期向云里，别扫石床眠。
树凉清岛寺，虚阁敞禅扉。四面闲云入，中流独鸟归。湖平幽径近，船泊夜灯微。一宿秋风里，烟波隔𢭏衣。
今古遰相送，几时无逝波。篇章名不朽，寂灭理如何。内殿留真影，闲房落贝多。从兹高塔寺，惆怅懒经过。
黄河一曲山，天半锁重关。圣日雄藩静，秋风老将闲。车舆穿谷口，市井响云间。大野无飞鸟，元戎校猎还。
出送乡人尽，沧洲未得还。秋风五陵树，晴日六街山。有景终年住，无机是处闲。何当向云外，免老别离间。
官从谏署清，暂去佐戎旌。朝客多相恋，吟僧欲伴行。河冰天际白，岳雪眼前明。即见东风起，梁园听早莺。
至人随化往，遗路自堪伤。白塔收真骨，青山闭影堂。钟残含细韵，烟灭有馀香。松上斋乌在，迟迟立夕阳。
夜久村落静，徘徊杨柳津。青山犹有路，明月已无人。梦寐空前事，星霜倦此身。尝期结茅处，来往蹑遗尘。
重来访惠休，已是十年游。向水千松老，空山一磬秋。石窗清吹入，河汉夜光流。久别多新作，长吟洗俗愁。
日暖泗滨西，无穷岸草齐。薄烟衰草树，微月迥城鸡。水近沧浪急，山随绿野低。羞将旧名姓，还向旧游题。
千灯有宿因，长老许相亲。夜永楼台雨，更深江海人。劳生无了日，妄念起微尘。不是真如理，何门静此身。
烟霞接杳冥，旅泊寄回汀。夜雨雷电歇，春江蛟蜃腥。城侵潮影白，峤截鸟行青。遍欲探泉石，南须过洞庭。
辛勤同失意，迢递独还家。落日江边笛，残春岛上花。亲安诚可喜，道在亦何嗟。谁伴高吟处，晴天望九华。
冥鸿久不群，征拜动天文。地主迎过郡，山僧送出云。登车残月在，宿馆乱流分。若更思林下，还须共致君。
远色岳阳楼，湘帆数片愁。竹风山上路，沙月水中洲。力学桑田废，思归鬓髪秋。功名如不立，岂易狎汀鸥。
江峰峰顶人，受法老西秦。法本无前业，禅非为后身。院栽他国树，堂展祖师真。甚愿依宗旨，求闲未有因。
去宰龙门县，应思变化年。还将鲁儒政，又与晋人传。峭壁开中古，长河落半天。几乡因劝勉，耕稼满云烟。
落花兼柳絮，无处不纷纷。远道空归去，流莺独自闻。野桥喧硙水，山郭入楼云。故里南陵曲，秋期更送君。
调角断清秋，征人倚戍楼。春风对青冢，白日落梁州。大汉无兵阻，穷边有客游。蕃情似此水，长愿向南流。
山川心地内，一念即千重。老别关中寺，禅归海外峰。鸟行来有路，帆影去无踪。几夜波涛息，先闻本国钟。
种在法王城，前朝古寺名。瘦根盘地远，香吹入云清。鹤动池台影，僧禅雨雪声。看来人旋老，因此叹浮生。
清月转瑶轸，弄中湘水寒。能令坐来客，不语自相看。静恐鬼神出，急疑风雨残。几时归岭峤，更过洞庭弹。
此心知者稀，欲别倍相依。无食拟同去，有家还未归。巴山开国远，剑道入天微。必恐临邛客，疑君学赋非。
曹溪松下路，猿鸟重相亲。四海求玄理，千峰遶定身。异花天上堕，灵草雪中春。自惜经行处，焚香礼旧真。
蓝水警尘梦，夜吟开草堂。月临山霭薄，松滴露花香。诗外真风远，人间静兴长。明朝访禅侣，更上翠微房。
秋山清若水，吟客静于僧。小径通商岭，高窗见杜陵。云霞朝入镜，猿鸟夜窥灯。许作前峰侣，终来寄上层。
离乡积岁年，归路远依然。夜火山头市，春江树杪船。干戈愁鬓改，瘴疠喜家全。何处营甘旨，潮涛浸薄田。
乔枝聚暝禽，叠阁锁遥岑。待月当秋直，看书废夜吟。残薪留火细，古井下瓶深。纵欲抄前史，贫难遂此心。
夜忆开元寺，凄凉里巷间。薄烟通魏阙，明月照骊山。半壁空宫闭，连天白道闲。清晨更回首，独向灞陵还。
樽前放浩歌，便起泛烟波。舟楫故人少，江湖明月多。孤峰经宿上，僻寺共云过。若向仙岩住，还应著薜萝。
江外历千岑，还归少室吟。地闲缑岭月，窗迥洛城砧。石窦垂寒乳，松枝长别琴。他年瀑泉下，亦拟置家林。
竹色覆禅栖，幽禽遶院啼。空门无去住，行客自东西。井气春来歇，庭枝雪后低。相看念山水，尽日话曹溪。
东来此学禅，多病念佛缘。把锡离岩寺，收经上海船。落帆敲石火，宿岛汲瓶泉。永向扶桑老，知无再少年。
谿路曾来日，年多与旧同。地寒松影里，僧老磬声中。远水清风落，闲云别院通。心源若无碍，何必更论空。
梅真从羽化，万古是须臾。此地名空在，西山云亦孤。井痕平野水，坛级上春芜。纵有双飞鹤，年多松已枯。
一自白云去，千秋坛月明。我来思往事，谁更得长生。雅韵磬锺远，真风楼殿清。今来为尉者，天下有仙名。
前程曾未到，岐路拟何为。返照行人急，荒郊去鸟迟。春宵多旅梦，夏闰远秋期。处处牵愁绪，无穷是柳丝。
重作东南尉，生涯尚似僧。客程淮馆月，乡思海船灯。晚雾看春毂，晴天见朗陵。不应三考足，先授诏书征。
东风摇众木，即有看花期。紫陌频来日，沧洲独去时。郡因兵役苦，家为海翻移。未老多如此，那堪鬓不衰。
北去穷秦塞，南归遶汉川。深山逢古迹，远道见新年。绝壁云衔寺，空江雪洒船。萦回还此景，多坐夜灯前。
剑阁缘空去，西南转几州。丹霄行客语，明月杜鹃愁。露带山花落，云随野水流。相如曾醉地，莫滞少年游。
勒兵辽水边，风急卷旌旃。绝塞寒无树，平沙势尽天。雪晴回探骑，月落控鸣弦。永定山河誓，南归改汉年。
袁江猿鸟清，曾向此中行。才子登科去，诸侯扫榻迎。山藏明月浦，树遶白云城。远想安亲后，秋风梦不惊。
分合老西秦，年年梦白𬞟。曾为洞庭客，还送洞庭人。语别惜残夜，思归愁见春。遥知泊舟处，沙月自相亲。
胜游虽隔年，魂梦亦依然。瀑水喧秋思，孤灯动夜船。断虹全岭雨，斜月半溪烟。旧日吟诗侣，何人更不眠。
江风木落天，游子感流年。万里波连蜀，三更雨到船。梦残灯影外，愁积苇业边。不及樵渔客，全家住岛田。
仰山因久住，天下仰山名。井邑身虽到，林泉性本清。野云居处尽，江月定中明。髣髴曾相识，今来隔几生。
洛下吟诗侣，南游只有君。波涛归路见，蟋蟀在船闻。晓月江城出，晴霞岛树分。无穷怀古意，岂独遶湘云。
名利了无时，何人暂访师。道情闲外见，心地语来知。竹落穿窗叶，松寒荫井枝。匡山许同社，愿卜挂帆期。
幸喜陪驺驭，频来向此宵。砚磨清涧石，厨爨白云樵。竹外村烟细，灯中禁漏遥。衣冠与文理，静语对前朝。
登科精鲁史，为尉及良时。高论穷诸国，长才并几司。地倾流水疾，山叠过云迟。暇日琴书畔，何人对手棋。
千峰隔湘水，迢遰挂帆归。扫月眠苍壁，和云著褐衣。洞虚悬溜滴，径狭长松围。只恐相寻日，人间旧识稀。
终年九陌行，要路迹皆生。苦学犹难至，甘贫岂有成。病携秋卷重，闲著暑衣轻。一别林泉久，中宵御水声。
吾师视化身，一念即遗尘。岩谷藏虚塔，江湖散学人。云迷禅处石，院掩写来真。寂寞焚香后，闲阶细草生。
窗户几层风，清凉碧落中。世人来往别，烟景古今同。列岫横秦断，长河极塞空。斜阳越乡思，天末见归鸿。
远涉期秋卷，将行不废吟。故乡芳草路，来往别离心。挂席春风尽，开斋夏景深。子规谁共听，江月上清岑。
歌诗精外学，天子是知音。坐夏宫锺近，宁亲剑阁深。高名彻西国，旧迹寄东林。自此栖禅者，因师满蜀今。
贫归无定程，水宿与山行。未有安亲计，难为去国情。岛烟孤寺磬，江月远船筝。思苦秋回日，多应吟更清。
白衣归树下，青草恋江边。三楚足深隐，五陵多少年。寂寥闻蜀魄，清绝怨湘弦。岐路在何处，西行心渺然。
王孙游不遇，况我五湖人。野店难投宿，渔家独问津。岭分中夜月，江隔两乡春。静想青云路，还应寄此身。
重禄轻身日，清资近故乡。因知送君后，转自惜年芳。远水分林影，层峰起鸟行。扁舟此中去，溪月有馀光。
机谋时未有，多向弈棋销。已与山僧敌，无令海客饶。静驱云阵起，疏点雁行遥。夜雨如相忆，松窗更见招。
岂得恋樵渔，全家湖畔居。远无潮客信，闲寄岳僧书。野白梅繁后，山明雨散初。逍遥向云水，莫与宦情疏。
失计复离愁，君归我独游。乱花藏道发，春水遶乡流。暝火丛桥市，晴山叠郡楼。无为谢公恋，吟过晓蝉秋。
急景遰衰老，此经谁养真。松留千载鹤，碑隔六朝人。洞水流花早，壶天闭雪春。其如为名利，归踏五陵尘。
岂易及归荣，辛勤致此名。登车思往事，回首勉诸生。路遶山光晓，帆通海气清。秋期却闲坐，林下听江声。
天涯离二纪，阙下历三朝。涨海虽然阔，归帆不觉遥。惊波时失侣，举火夜相招。来往寻遗事，秦皇有断桥。
笼中江海禽，日夕有归心。魏阙长谣久，吴山独往深。别时群木落，终处乱猿吟。李白坟前路，溪僧送入林。
松子落何年，纤枝长水边。𣃁开深涧雪，移出远林烟。带月栖幽鸟，兼花灌冷泉。微风动清韵，闲听罢琴眠。
先生颛顼后，得道自何人。松柏卑于寿，儿孙老却身。夜窗峰顶曙，寒涧洞中春。恋此逍遥境，云间不可亲。
馀才不废诗，佐邑喜闲司。丹陛终须去，青山未可期。叶凋温谷晚，云出古宫迟。若草东封疏，君王到有时。
所投非旧知，亦似有前期。路向长江上，帆扬细雨时。春生南岳早，日转大荒迟。尽采潇湘句，重来会近期。
何处积乡愁，天涯聚乱流。岸长群岫晚，湖阔片帆秋。买酒过渔舍，分灯与钓舟。潇湘见来雁，应念独边游。
劳生故白头，头白未应休。阙下难孤立，天涯尚旅游。听猿吟岛寺，待月上江楼。醉别醒惆怅，云帆满乱流。
春去计秋期，长安在梦思。多逢山好处，少值客行时。云起争峰势，花交隐涧枝。停骖一惆怅，应秪岭猿知。
行人愁落日，去鸟倦遥林。旷野鸣流水，空山响暮砧。旅途归计晚，乡树别年深。寂寞逢村酒，渔家一醉吟。
相梦如相见，相思去后频。旧时行处断，华髪别来新。浪动三湘月，烟藏五岭春。又无归北客，书札寄何人。
古邑猿声里，空城只半存。岸移无旧路，沙涨别成村。鼓角喧京口，江山尽汝𣸣。六朝兴废地，行子一销魂。
山桥通绝境，到此忆天台。竹里寻幽径，云边上古台。鸟归残照出，钟断细泉来。为爱澄溪月，因成隔宿回。
院凉松雨声，相对有山情。未许谿边老，犹思岳顶行。纱灯留火细，石井灌瓶清。欲问吾师外，何人得此生。
已老金山顶，无心上石桥。讲移三楚遍，梵译五天遥。板阁禅秋月，铜瓶汲夜潮。自惭昏醉客，来坐亦通宵。
亭北敞灵溪，林梢与槛齐。野云来影远，沙鸟去行低。晚渡明村火，晴山响郡鼙。思乡值摇落，赖不有猿啼。
九霄无诏下，何事触清尘。宅带松萝僻，身惟猿鸟亲。吟看仙掌月，期有洞庭人。莫问烟霞句，悬知见岳神。
先秋蝉一悲，长是客行时。曾感去年者，又鸣何处枝。细听残韵在，回望旧声迟。断续谁家树，凉风送别离。
诗人推上第，新榜又无君。鹤髪他乡老，渔歌故国闻。平江流晓月，独鸟伴馀云。且了髫年志，沙鸥未可群。
结束佐戎旃，河西住几年。陇头随日去，碛里寄星眠。水近沙连帐，程遥马入天。圣朝思上策，重待奏安边。
临水登山路，重寻旅思劳。竹阴行处密，僧腊别来高。远岫明寒火，危楼响夜涛。悲秋不成寐，明月上千舠。
一家烟岛隈，竹里夜窗开。数派分潮去，千樯聚月来。石楼云断续，涧渚雁徘徊。了得平生志，还归筑钓台。
贫游无定踪，乡信转难逢。寒渚暮烟阔，去帆归思重。潮平低戍火，木落远山钟。况是渔家宿，疏篱响夜舂。
荒林寄远居，坐卧见樵渔。夜火随船远，寒更出郡疏。雪迷登岳路，风阻转江书。寂寞高窗下，思乡岁欲除。
凭槛见天涯，非秋亦可悲。晚天帆去疾，春雪燕来迟。山水分乡县，干戈足别离。南人废耕织，早晚罢王师。
古阁上空半，寥寥千里心。多年为客路，尽日倚栏吟。山压秦川重，河来虏塞深。回銮今不见，烟雾杳沉沉。
空山卜隐初，生计亦无馀。三亩水边竹，一床琴畔书。深林收晚果，绝顶拾秋蔬。坚话长如此，何年献子虚。
乔木带凉蝉，来吟暑雨天。不离高枕上，似宿远山边。簟冷窗中月，茶香竹里泉。吾庐近溪岛，忆别动经年。
无人袭仙隐，石室闭空山。避烧猿犹到，随云鹤不还。涧荒岩影在，桥断树阴闲。但有黄河赋，长留在世间。
草堂芜没后，来往问樵翁。断石荒林外，孤坟晚照中。数溪分大野，九子立寒空。烟壁曾行处，青云路不通。
吟魂不复游，台亦似荒丘。一径草中出，长江天外流。暝烟寒鸟集，残月夜虫愁。愿得生禾黍，锄平恨即休。
入岩仙境清，行尽复重行。若得闲无事，长来寄此生。涧松闲易老，笼烛晚生明。一宿泉声里，思乡梦不成。
武林春草齐，花影隔澄溪。路远无人去，山空有鸟啼。水垂青霭断，松偃绿萝低。世上迷途客，经兹尽不迷。
祗此沉仙翼，瑶池似不遥。有声悬翠壁，无势下丹霄。净濑烟霞古，寒原草木凋。山河几更变，幽咽到唐朝。
春恨复秋悲，秋悲难到时。每逢明月夜，长起故山思。巷僻行吟远，蛩多独卧迟。溪僧与樵客，动别十年期。
不掩盈窗月，天然格调高。凉风移蟋蟀，落叶在离骚。回笔挑灯烬，悬图见海涛。因论三国志，空载几英豪。
带雪复衔春，横天占半秦。势奇看不定，景变写难真。洞远皆通岳，川多更有神。白云幽绝处，自古属樵人。
瑞气遶宫楼，皇居上苑游。远冈连圣祚，平地载神州。会合兼重译，潺湲近八流。中兴岂假问，据此自千秋。
寥泬敞延英，朝班立位横。宣传无草动，拜舞有衣声。鸳瓦霜消湿，虫丝日照明。辛勤自不到，遥见似前程。
处处是欢心，时康岁已深。不同三尺剑，应似五弦琴。寿笑山犹尽，明嫌日有阴。何当怜一物，亦遗断愁吟。
日日听歌谣，区中尽祝尧。虫蝗初不害，夷狄近全销。史笔唯书瑞，天台绝见妖。因令匹夫志，转欲事清朝。
五帝三皇主，萧曹魏邴臣。文章唯返朴，戈甲尽生尘。谏纸应无用，朝纲自有伦。升平不可记，所见是闲人。
一衲老禅床，吾生半异乡。管弦愁里老，书剑梦中忙。鸟急山初暝，蝉稀树正凉。又归何处去，尘路月苍苍。
黄帝登真处，青青不记年。孤峰应碍日，一柱自擎天。石怪长栖鹤，云闲若有仙。鼎湖看不见，零落数枝莲。
一迳春光里，扬鞭入翠微。风来花落帽，云过雨沾衣。谷鸟衔枝去，巴人负笈归。残阳更惆怅，前路客亭稀。
追琢他山石，方圆一勺深。抱真唯守墨，求用每虚心。波浪因文起，尘埃为废侵。凭君更研究，何啻直千金。
未会春风意，开君又落君。一年今烂熳，几日便缤纷。别艳那堪赏，馀香不忍闻。尊前恨无语，应解作朝云。
因乱与君别，相逢悲且惊。开襟魂自慰，拭泪眼空明。故国已无业，旧交多不生。如何又分袂，难话别离情。
自怜心计拙，欲语更悲辛。世乱僮欺主，年衰鬼弄人。镜中颜欲老，江上业长贫。不是刘公乐，何由变此身。
乱离寻故园，朝市不如村。恸哭翻无泪，颠狂觉少魂。诸侯贪割据，群盗恣幷吞。为问登坛者，何年答汉恩。
每岁同辛苦，看人似有情。乱飞春得意，幽语夜闻声。整羽庄姜恨，回身汉后轻。豪家足金弹，不用污雕楹。
帝城深处寺，栖殿压秋江。红叶去寒树，碧峰来晓窗。烟霞生净土，苔藓上高幢。欲问吾师语，心猿不肯降。
冤禽名杜宇，此事更难知。昔帝一时恨，后人千古悲。断肠思故国，啼血溅芳枝。况是天涯客，那堪□□眉。
世人多恃武，何者是真雄。欲灭黄巾贼，须凭黑矟公。指星忧国计，望气识天风。明日凌云上，期君第一功。
白云闲洞口，飞盖入岚光。好鸟共人语，异花迎客香。谷风闻鼓吹，苔石见文章。不是陪仙侣，无因访阮郎。
等闲三伏后，独卧此高丘。残暑炎于火，林风爽带秋。声名何要出，吟咏亦堪休。自许红尘外，云溪好漱流。
除却闲吟外，人间事事慵。更深成一句，月冷上孤峰。穷理多瞑目，含毫静倚松。终篇浑不寐，危坐到晨钟。
别后西风起，新蝉坐卧闻。秋天静如水，远岫碧侵云。雅饮纯和气，清吟冰雪文。想思重回首，梧叶下纷纷。
病来双树下，云脚上禅袍。频有琼瑶赠，空瞻雪月高。已知捐俗态，时许话风骚。衰疾未能起，相思徒自劳。
谁到山中语，雨馀风气秋。烟岚出涧底，瀑布落床头。至道亦非远，僻诗须苦求。千峰有嘉景，拄杖独巡游。
此地可求息，开门足野情。窗明雨初歇，日落风更清。苍藓槎根匝，碧烟水面生。玩奇心自乐，暑月听蝉声。
黯黯秋水寒，至刚非可缺。风胡不出来，摄履人相蔑。纵挺倚天形，谁是躬提挈。愿将百炼身，助我王臣节。
猛虎不怯敌，烈士无虚言。怯敌辱其班，虚言负其恩。爪牙欺白刃，果敢无前阵。须知易水歌，至死无悔吝。
行人何徬徨，陇头水呜咽。寒沙战鬼愁，白骨风霜切。薄日曚昽秋，怨气阴云结。杀成边将名，名著生灵灭。
青帝使和气，吹嘘万国中。发生宁有异，先后自难同。辇草不消力，岩花应费功。年年三十骑，飘入玉蟾宫。
多负悬弧礼，危时隐薜萝。有心明俎豆，无力执干戈。壮士难移节，贞松不改柯。缨尘徒自满，欲濯待清波。
白兔轮当午，儒家业敢慵。竹轩吟未已，锦帐梦应重。落笔思成虎，悬梭待化龙。景清神自爽，风逓远楼钟。
古帝修文德，蛮夷莫敢侵。不知桃李貌，能转虎狼心。日暮边风急，程遥碛雪深。千秋青冢骨，留怨在胡琴。
寥廓秋云薄，空庭月影微。树寒栖鸟密，砌冷夜蛩稀。晓鼓军容肃，疏钟客梦归。吟馀何所忆，圣主尚宵衣。
利名心未已，离别恨难休。为个文儒业，致多岐路愁。数花篱菊晚，片叶井梧秋。又决出门计，一尊期少留。
戍楼鸣画角，寒露滴金枪。细引云成阵，高催雁著行。唤回边将梦，吹薄晓蟾光。未遂终军志，何劳思故乡。
忽忆金兰友，携琴去自由。远寻寒涧碧，深入乱山秋。见后却无语，别来长独愁。幸逢三五夕，露坐对冥搜。
遥知无事日，静对五峰秋。鸟隔寒烟语，泉和夕照流。凭栏疏磬尽，瞑目远云收。几句出人意，风高白雪浮。
无家身自在，时得到莲宫。秋觉暑衣薄，老知尘世空。幽情怜水石，野性任萍蓬。是处堪闲坐，与僧行止同。
行亏何必富，节在不妨贫。易得笑言友，难逢终始人。松篁贞管鲍，桃李艳张陈。少见岁寒后，免为霜雪尘。
木叶乱飞尽，故人犹未还。心虽游紫阙，时合在青山。近寺僧邻静，临池鹤对闲。兵戈如未息，名位莫相关。
草堂书一架，苔径竹千竿。难世投谁是，清贫且自安。邻居皆学稼，客至亦无官。焦尾何人听，凉宵对月弹。
风细酒初醒，凭栏别有情。蝉稀秋树瘦，雨尽晚云轻。旅鬓一丝出，乡心寸火生。子牟魂欲断，何日是升平。
檐静燕雏语，窗虚蟾影过。时情因客老，归梦入秋多。蔽日群山雾，滔天四海波。吾皇思壮士，谁应大风歌。
忍泪不敢下，恐兄情更伤。别离当乱世，骨肉在他乡。语尽意不尽，路长愁更长。那堪回首处，残照满衣裳。
闲卧云岩稳，攀缘笑戏猱。静于诸境静，高却众山高。至理无言了，浮生一梦劳。清风朝复暮，四海自波涛。
闲居无胜事，公干卧来心。门静秋风晚，人稀古巷深。花疏篱菊色，叶减井梧阴。赖有斯文在，时时得强寻。
荣枯虽在目，名利不关身。高出城隍寺，野为云鹤邻。松声寒后远，潭色雨馀新。岂住空空里，空空亦是尘。
永日连清夜，因君识躁君。竹扉难掩月，岩树易延云。曙鸟枕前起，寒泉梦里闻。又须随计吏，鸡鹤迥然分。
瘦倚青竹杖，𬬻峰指欲归。霜黏行日屦，风暖到时衣。凭槛云还在，攀松鹤不飞。何曾有别恨，杨柳自依依。
滔滔皆鲁客，难得是心知。到寺多同步，游山未失期。云低春雨后，风细暮钟时。忽别垂杨岸，遥遥望所之。
玄髪难姑息，青云有路岐。莫言多事日，虚掷少年时。松色雪中出，人情难后知。圣朝公道在，中鹄勿差池。
怪来忘禄位，习学近潇湘。见处云山好，吟中岁月长。花光笼晚雨，树映浸寒塘。几日凭栏望，归心自不忙。
语玄人不到，星汉在灵空。若使无良遇，虚言有至公。月明千峤雪，滩急五更风。此际苦吟力，分将造化功。
掺袂向春风，何时约再逢。若教相见密，肯恨别离重。芳草渔家路，残阳水寺钟。落帆当此处，吟兴不应慵。
默坐非关闷，凝情秪在诗。庭闲花落后，山静月明时。荅客言多简，寻僧步稍迟。既同和氏璧，终有玉人知。
瘦马倦行役，斜阳劝著鞭。野桥寒树亚，山店暮云连。退鹢风虽急，攀龙志已坚。路人休莫笑，百里有时贤。
斜阳山雨外，秋色思无穷。柳叶飘干翠，枫枝撼碎红。鬓毛看似雪，生计尚如蓬。不及樵童乐，蒹葭一笛风。
露惊松上鹤，晓色动扶桑。碧浪催人老，红轮照物忙。世情随日变，利路与天长。好驾觥船去，陶陶入醉乡。
交情应不变，何事久离群。圆月思同步，寒泉忆共闻。雪霜松色在，风雨雁行分。每见人来说，窗前改旧文。
潇湘无事后，征棹复呕哑。高岫留斜照，归鸿背落霞。鱼残沙岸草，蝶寄洑流槎。共说干戈苦，汀洲减钓家。
檐有烟岚色，地多松竹风。自言离乱后，不到鼓鼙中。径柳拂云绿，山樱带雪红。南边青嶂下，时见采芝翁。
别意说难尽，离杯深莫辞。长歌终此席，一笑又何时。棹入寒潭急，帆当落照迟。远书如不寄，无以慰相思。
虽无先圣耳，异代得闻昭。怪石难为古，奇花不敢妖。调高非郢雪，思静碍箕瓢。未可重吟过，云山兴转饶。
晴岚凝片碧，知在此中禅。见面定何日，无书已一年。高秋关静梦，良夜入新篇。仰德心如是，清风不我传。
淅淅梦初惊，幽窗枕簟清。更无人共听，秪有月空明。急想穿岩曲，低应过石平。欲将琴强写，不是自然声。
蹑屐扣柴关，因成尽日闲。独听黄鸟语，深似白云间。萍沼宽于井，莎城绿当山。前期招我作，此景得吟还。
天畏斯文坠，凭君助素风。意深皆可补，句逸不因功。暮替云愁远，秋惊月占空。寄家当瀑布，时得笑言同。
共讶高楼望，匡庐色已空。白云横野阔，遮岳与天同。数点雨入酒，满襟香在风。远江吟得出，方下郡斋东。
江徼多佳景，秋吟兴未穷。送来松槛雨，半是蓼花风。浪猛惊翘鹭，烟昏叫断鸿。不知今夜客，几处卧鸣篷。
归岫香𬬻碧，行吟步益迟。诸侯师不得，樵客偶相随。思旧江云断，谈玄岳月移。秪应张野辈，异代作心知。
客引擎茶看，离披晒锦红。不缘开净域，争忍负春风。小片当吟落，清香入定空。何人来此植，应固恼休公。
雪中敲竹户，袖出岳僧诗。语尽景皆活，吟阑角独吹。意如将俗背，业必少人知。共约冰销日，云边访所思。
天涯行欲遍，此夜故人情。乡国别来久，干戈还未平。灯残偏有焰，雪甚却无声。多少新闻见，应须语到明。
少见南人识，识来嗟复惊。始知春有色，不信尔无情。恐是天地媚，暂随云雨生。缘何绝尤物，更可比妍明。
四时为第一，一岁一重来。好景应难胜，馀花虚自开。相思九个月，得信数枝梅。不向东门送，还成负酒杯。
天骄频犯塞，铁骑又征西。臣节轻乡土，雄心生鼓鼙。地寒花不艳，沙远日难低。渐喜秋弓健，雕翻白草齐。
檐滴春膏绝，凭栏晚吹生。良朋在何处，高树忽流莺。游寺期应定，寻芳步已轻。新诗吟未稳，迟日又西倾。
丈室掩孤灯，更深霰雹增。相看云梦客，共忆祝融僧。语合茶忘味，吟欹卷有棱。楚南山水秀，行止岂无凭。
拾得移时看，重思造化功。如何飘丽景，不似遇春风。满地馀香在，繁枝一夜空。秪应公子见，先忆坠楼红。
昔年江上别，初入乱离中。我住匡山北，君之少室东。信来经险道，诗半忆皇风。何事犹高卧，岩边梦未通。
门柳不连野，乍闻为早蝉。游人无定处，入耳更应先。暂默斜阳雨，重吟远岸烟。前年湘竹里，风激遶离筵。
白衣经乱世，相遇一开颜。得句禅思外，论交野步间。举朝无旧识，入眼秪青山。几度斜阳寺，访君还独还。
芳草比君子，诗人情有由。秪应怜雅态，未必解忘忧。积雨莎庭小，微风藓砌幽。莫言开太晚，犹胜菊花秋。
出门无至友，动即到君家。空掩一庭竹，去看何寺花。短童应捧杖，稚女学擎茶。吟罢留题处，苔阶日影斜。
几年风雨迹，叠在石孱颜。生处景长静，看来情尽闲。吟亭侵坏壁，药院掩空关。每忆东行径，移筇独自还。
春雨有五色，洒来花旋成。欲留池上景，别染草中英。画出看还欠，蓪为插未轻。王孙多好事，携酒寄吟倾。
有路有西东，天涯自恨同。却须深酌酒，况不比飘蓬。帆冒新秋雨，鼓传微浪风。闰牵寒气早，何浦值宾鸿。
散漫阴风里，天涯不可收。压松犹未得，扑石暂能留。阁静萦吟思，途长拂旅愁。崆峒山北面，早想玉成丘。
禅客闻犹苦，是声应是啼。自然无稳梦，何必到巴溪。疏雨洒不歇，回风吹暂低。此宵秋欲半，山在二林西。
嫩绿与老碧，森然庭砌中。坐销三伏景，吟起数竿风。叶影重还密，梢声远或通。更期春共看，桃映小花红。
家国三千里，中宵算去程。困才成蝶梦，行不待鸡鸣。马首摇残月，鸦群起古城。发来经几堠，村寺远钟声。
朝作青云士，暮为玄夜人。风灯无定度，露薤亦逡巡。乘马惊新冢，书帷摆旧尘。秪应从此去，何处福生民。
雪霁上庭除，炉峰势转孤。略无烟作带，独有影沈湖。冷触归鸿急，明凝落照俱。□□□□□，□□□□□。
众木又摇落，望君还不还。轩车在何处，雨雪满前山。思苦文星动，乡遥钓渚闲。明年见名姓，唯我独何颜。
前山含远翠，罗列在窗中。尽日人不到，一尊谁与同。凉随莲叶雨，暑避柳条风。岂分长岑寂，明时有至公。
误饮覃怀酒，谁知滞去程。朝昏太行色，坐卧沁河声。白道穿秦甸，严鼙似戍城。邻鸡莫相促，游子自晨征。
求名如未遂，白首亦难归。送我尊前酒，典君身上衣。寒芜随楚尽，落叶渡淮稀。莫叹干时晚，前心岂便非。
故园终不住，剑鹤在扁舟。尽室无馀俸，还家得白头。钟催吴岫晓，月遶渭河流。曾是栖安邑，恩期异日酬。
地下无馀恨，人间得盛名。残篇续大雅，稚子托诸生。度日山空暮，缘溪鹤自鸣。难收故交意，寒笛一声声。
登车误相远，谈笑亦何因。路入潇湘树，书随巴蜀人。敛衣寒犯雪，倾箧病看春。莫负髫年志，清朝作献臣。
束书成远去，还计莫经春。倒箧唯求醉，登舟自笑贫。波移彭蠡月，树没汉陵人。试吏曾趋府，旌幢自可亲。
绝顶无烦暑，登临三伏中。深萝难透日，乔木更含风。山叠云霞际，川倾世界东。那知兹夕兴，不与古人同。
细声频断续，审听亦难分。髣髴应移处，从容却不闻。兰栖朝咽露，树隐暝吟云。莫遣乡愁起，吾怀祗是君。
文战偶未胜，无令移壮心。风尘辞帝里，舟檝到家林。过楚寒方尽，浮淮月正沈。持杯话来日，不听洞庭砧。
蜀路何迢递，怜君独去游。风烟连北虏，山水似东瓯。九折盘荒坂，重江遶汉州。临邛一壶酒，能遣长卿愁。
此地似乡国，堪为朝夕吟。云藏吴相庙，树引越山禽。潮落海人散，钟迟秋寺深。我来无旧识，谁见寂寥心。
知心似古人，岁久分弥亲。离别波涛阔，留连槐柳新。蟆陵寒贳酒，渔浦夜垂纶。自此星居后，音书岂厌频。
相逢未作期，相送定何之。不得长年少，那堪远别离。泛湖乘月早，践雪过山迟。永望多时立，翻如在梦思。
江流盘复直，浮棹出家林。商洛路犹远，山阳春已深。青云应有望，白发未相侵。才小知难荐，终劳许郭心。
灞上寒仍在，柔条亦自新。山河虽度腊，雨雪未知春。正忆同袍者，堪逢共国人。衔杯益无语，与尔转相亲。
壮岁分冞切，少年心正同。当闻千里去，难遣一尊空。翳烛蒹葭雨，吹帆橘柚风。明年见亲族，尽集在怀中。
寒山压镜心，此处是家林。梁燕窥春醉，嵒猿学夜吟。云连平地起，月向白波沈。犹自闻钟角，栖身可在深。
世人如不容，吾自纵天慵。落叶凭风扫，香秔倩水舂。花朝连郭雾，雪夜隔湖钟。身外无能事，头宜白此峰。
愁吟与独行，何事不伤情。久立钓鱼处，唯闻啼鸟声。山蔬和草嫩，海树入篱生。吾在兹溪上，怀君恨不平。
所得非众语，众人那得知。才吟五字句，又白几茎髭。月阁欹眠夜，霜轩正坐时。沈思心更苦，恐作满头丝。
长天接广泽，二气共含秋。举目无平地，何心恋直钩。孤钟鸣大岸，片月落中流。却忆鸱夷子，当时此泛舟。
志业不得力，到今犹苦吟。唫成五字句，用破一生心。世路屈声远，寒溪怨气深。前贤多晚达，莫怕鬓霜侵。
吟霜与卧云，此兴亦甘贫。吹箭落翠羽，垂丝牵锦鳞。满湖风撼月，半日雨藏春。却笑萦簪组，劳心字远人。
高低竹杂松，积翠复留风。路极阴溪里，寒生暑气中。闲云低覆草，片水静涵空。方见洋源牧，心侔造化功。
永怀难自问，此夕众愁兴。晓韵侵春角，寒光隔岁灯。心燃一寸火，泪结两行冰。煦育诚非远，阳和又欲升。
才子醉更逸，一吟倾一觞。支颐忍有得，摇笔便成章。王粲实可重，祢衡争不狂。何时应会面，梦里是潇湘。
定难在明略，何曾劳战争。飞书谕强寇，计日下重城。深雪移军夜，寒笳出塞情。苦心殊易老，新髪早年生。
原上桑柘瘦，再来还见贫。沧州几年隐，白发一茎新。败叶平空堑，残阳满近邻。闲言说知己，半是学禅人。
寥寥落何处，一夜过胡天。送苦秋风外，吹愁白发边。望乡皆下泪，久戍尽休眠。寂寞空沙晓，开眸片月悬。
旧山长系念，终日卧边亭。道路知已远，梦魂空再经。秋泉凉好引，乳鹤静宜听。独上高楼望，蓬身且未宁。
江东寒近腊，野寺水天昏。无酒能消夜，随僧早闭门。照墙灯焰细，著瓦雨声繁。漂泊仍千里，清吟欲断魂。
遥夜独不卧，寂寥庭户中。河明五陵上，月满九门东。万里亲朋散，故园沧海空。归怀正南望，此夕起秋风。
举酒一相劝，逢春聊尽欢。羇游故交少，远别后期难。路上野花发，雨中青草寒。悠悠两都梦，小沛与长安。
万里杨柳色，出关随故人。轻烟覆流水，落日照行尘。积梦江湖阔，忆家兄弟贫。裴回灞亭上，不语共伤春。
钟鼓喧离室，车徒促夜装。晓榆新变火，轻柳暗飞霜。转镜看华髪，传杯话故乡。每嫌儿女泪，今日自沾裳。
九门思谏诤，万里采风谣。关外逢秋月，天涯过晚潮。雁飞云杳杳，木落浦萧萧。空怨他乡别，回舟暮寂寥。
为文通绝境，从宦及良辰。洛下知名早，腰边结绶新。且倾浮菊酒，聊拂染衣尘。独恨沧州侣，愁来别故人。
独乘骢马去，不并旅人还。中外名卿贵，田园高步闲。暮春经楚县，新月上淮山。道路空瞻望，轩车不敢攀。
乡人去欲尽，北雁又南飞。京洛风尘久，江淮音信稀。旧山知独往，一醉莫相违。未得解羇旅，无劳问是非。
成名年少日，就业圣人书。擢桂谁相比，籝金已不如。东城送归客，秋日待征车。若到清潭畔，儒风变里闾。
离堂千里客，归骑五陵人。路转函关晚，烟开上苑新。天涯将野服，阙下见乡亲。问得存亡事，裁诗寄海滨。
何时到故乡，归去佩铜章。亲友移家尽，闾阎百战伤。背关馀草木，出塞足风霜。遗老应相贺，知君不下堂。
云雨一消散，悠悠关复河。俱从泛舟役，遂隔洞庭波。楚水去不尽，秋风今更过。无由得相见，却恨寄书多。
万人曾死战，几户免刀兵。井邑初安堵，儿童未长成。凉风吹古木，野火烧残营。寥落千馀里，山高水复清。
移家近汉阴，不复问华簪。买酒宜城远，烧田梦泽深。暮山逢鸟入，寒水见鱼沈。与物皆无累，终年惬本心。
律仪通外学，诗思入玄关。烟景随人别，风姿与物闲。贯花留静室，咒水度空山。谁识浮云意，悠悠天地间。
莫辞还作吏，且喜速回车。留醉悲残岁，含情寄远书。共看衰老近，转觉宦名虚。遥想清溪畔，幽人得自如。
爱此栖心静，风尘路已赊。十馀茎野竹，一两树山花。遶石开泉细，穿萝引径斜。无人会幽意，来往在烟霞。
画角吹残月，寒声发戍楼。立霜嘶马怨，攒碛泣兵愁。燕雁鸣云畔，胡风冷草头。罢闻三会后，天迥晓星流。
烧火掩关坐，穷居客访稀。冻云愁暮色，寒日淡斜晖。穿牖竹风满，遶庭云叶飞。已嗟周一岁，羇寓尚何依。
早为千里别，况复是秋残。木叶怨先老，江云愁暮寒。交情如水淡，离酒泛杯宽。料想还家后，休吟行路难。
藕叶缀为衣，东西泣路岐。乡心日落后，身计酒醒时。触目多添感，凝情足所思。羁愁难尽遣，行坐一低眉。
度鸿惊睡醒，欹枕已三更。梦破寂寥思，灯残零落明。空窗闲月色，幽壁静虫声。况是离乡久，依然无限情。
就枕忽不寐，孤怀兴叹初。南谯收旧历，上苑绝来书。暝雪细声积，晨钟寒韵疏。侯门昔弹铗，曾共食江鱼。
寺处唯高僻，云生石枕前。静吟因得句，独夜不妨禅。窗接停猿树，岩飞浴鹤泉。相思有书札，俱倩猎人传。
造化有功力，平分归笔端。溪如冰后听，山似烧来看。立意雪髯出，支颐烟汗干。世间从尔后，应觉致名难。
昔见初栽日，今逢成树时。存思心更感，遶看步还迟。蝶舞摇风蘂，莺啼含露枝。裴回不忍去，应与醉相宜。
幽独度遥夜，夜清神更闲。高风吹越树，细露湿湖山。月皎微吟后，钟鸣不寐间。如教累簪组，此兴岂相关。
登寺寻盘道，人烟远更微。石窗秋见海，山霭暮侵衣。众木随僧老，高泉尽日飞。谁能厌轩冕，来此便忘机。
声望去已远，门人无不知。义行相识处，贫过少年时。妨寐夜吟苦，爱闲身达迟。难求似君者，我去更逢谁。
芿草不停兽，因师山更灵。村林朝乞食，风雨夜开扃。井味兼松粉，云根着净瓶。尘劳如醉梦，对此暂能醒。
远别那无梦，重游自有期。半年乡信到，两地赤心知。坐久吟移调，更长砚结凘。文人才力薄，终怕阿戎欺。
幂幂复苍苍，微和傍早阳。前春寒已尽，待闰日犹长。柳变虽因雨，花迟岂为霜。自兹延圣历，谁不驻年光。
叠叶与高节，俱从毫末生。流传千古誉，研炼十年情。向月本无影，临风疑有声。吾家钓台畔，似此两三茎。
平明方发尽，为待好风吹。不见移来日，先愁落去时。浓香薰叠叶，繁朵压卑枝。坐看皆终夕，游蜂似有期。
几生馀习在，时复作微吟。坐夏莓苔合，行禅桧柏深。入山成白首，学道是初心。心地不移变，徒云寒暑侵。
理论与妙用，皆从人外来。山河澄正气，雪月助宏才。傲世寄渔艇，藏名归酒杯。升沈在方寸，即恐起风雷。
至业是至宝，莫过心自知。时情如甚畅，天道即无私。入洛霜霰苦，离家兰菊衰。焚舟不回顾，薄暮又何之。
沧茫大荒外，风教即难知。连夜扬帆去，经年到岸迟。波涛含左界，星斗定东维。或有归风便，当为相见期。
日月昼夜转，年光难驻留。轩窗才过雨，枕簟即知秋。草际鸟行出，溪中虹影收。唯君壮心在，应笑卧沧洲。
一瞬即七里，箭驰犹是难。樯边走岚翠，枕底失风湍。但讶猿鸟定，不知霜月寒。前贤竟何益，此地误垂竿。
气象四时清，无人画得成。众山寒叠翠，两派绿分声。坐月何曾夜，听松不似晴。混元融结后，便有此溪名。
水木深不极，似将星汉连。中州唯此地，上界别无天。雪折停猿树，花藏浴鹤泉。师为终老意，日日复年年。
地气寒不畅，严风无定时。挑灯青烬少，呵笔尺书迟。白兔没已久，晨鸡僵未知。𥩟看开圣历，喧煦立为期。
未问移栽日，先愁落地时。疏中从间叶，密处莫烧枝。郢客教谁探，胡蜂是自知。周回两三步，常有醉乡期。
散拙亦自遂，麤将猿鸟同。飞泉高泻月，独树迥含风。果落盘盂上，云生箧笥中。未甘明圣日，终作钓渔翁。
儿童戏穿凿，咫尺见津涯。藓岸和纤草，松泉溅浅沙。光含半床月，影入一枝花。到此无醒日，当时有习家。
师为众人重，始得众人师。年到白头日，行如新戒时。缾添放鱼涧，窗迥袅猿枝。此地堪终老，迷痴自不知。
飞泉溅禅石，缾注亦生苔。海上山不浅，天边人自来。长年随桧柏，独夜任风雷。猎者闻疏磬，知师入定回。
风涛匝山寺，磬韵达渔船。此处别师久，远怀无信传。月华妨静烛，鸟语答幽禅。已见如如理，灰心应不然。
才高登上第，孝极殁庐茔。一命何无定，片言徒有声。故园花自发，新冢月初明。寂寞重泉里，岂知春物荣。
清规暂趋府，独立与谁亲。遂性无非酒，求闲却爱贫。林泉应入梦，印绶莫留人。王事闻多暇，吟来几首新。
俸禄三年后，程途一月间。舟中非客路，镜里是家山。密雪霑行袂，离杯变别颜。古人唯贺满，今挈解由还。
暮齿甘衰谢，逢人惜别离。青山前代业，老树此身移。买药将衣尽，寻方见字迟。如何镊残鬓，览镜变成丝。
得路到深寺，幽虚曾识名。藓浓阴砌古，烟起暮香生。曙月落松翠，石泉流梵声。闻僧说真理，烦恼自然轻。
问道远相访，无人觉路长。夜深回钓檝，月影出书林。蝉噪蓼花发，禽来山果香。多时欲归去，西望又斜阳。
坐来藂木大，谁见入嵒年。多病长留药，无忧亦是禅。搘床移片石，舂粟引高泉。尽愿求心法，逢谁即拟传。
去住如云鹤，飘然不可留。何山逢后夏，一食在孤舟。细雨莲塘晚，疏蝉橘岸秋。应怀旧溪月，夜过石窗流。
筚门惆怅内，时节暗来频。每见新正雪，长思故国春。云西斜去雁，江上未归人。又一年为客，何媒得到秦。
寂寂永宫里，天师朝礼声。步虚闻一曲，浑欲到三清。瑞草秋风起，仙堦夜月明。多年远尘意，此地欲铺平。
双扉桧下开，寄宿石房苔。幡北灯花动，城西雪霰来。收棋想云梦，罢茗议天台。同忆前年腊，师初白阁回。
凉霄烟霭外，三五玉蟾秋。列野星辰正，当空鬼魅愁。泉澄寒魄莹，露滴冷光浮。未折青青桂，吟看不忍休。
空为梁甫吟，谁竟是知音。风雪生寒夜，乡园来旧心。沧江孤棹迥，白阁一钟深。君子久忘我，此怀甘自沈。
忘机室亦空，禅与沃州同。唯有半庭竹，能生竟日风。思山海月上，出定印香终。继后传衣者，还须立雪中。
摇曳惹风吹，临堤软胜丝。态浓谁为识，力弱自难持。学舞枝翻袖，呈妆叶展眉。如何一攀折，怀友又题诗。
受诏从华省，开旗发帝州。野烟新驿曙，残照古山秋。树势连巴没，江声入楚流。唯应化行后，吟句上闲楼。
遥遥去舸新，浸郭苇兼𬞟。树列巢滩鹤，乡多钓浦人。虹分阳羡雨，浪隔广陵春。知竟三年秩，琴书外是贫。
南行无俗侣，秋雁与寒云。野趣自多惬，乡名人共闻。吴山中路断，浙水半江分。此地登临惯，摅情一送君。
趍世非身事，山中适性情。野花多异色，幽鸟少凡声。树影搜凉卧，苔光破碧行。闲寻采药处，仙路渐分明。
弭节齐安郡，孤城百战残。傍村林有虎，带郭县无官。暮角梅花怨，清江桂影寒。黍离缘底事，撩我起长叹。
酌坐对芳草，东风吹旅衣。最嫌驱马倦，自未有山归。华髪将时逼，青云计又非。离襟一霑洒，回首正残晖。
巴山惨别魂，巴水彻荆门。此地若重到，居人谁复存。落帆红叶渡，驻马白云村。却羡南飞雁，年年到故园。
知君意不浅，立马问生涯。薄业无归地，他乡便是家。宵吟怜桂魄，朝起怯菱花。语尽黄河上，西风日又斜。
故人不可见，聊复拂鸣琴。鹊绕风枝急，萤藏露草深。平生四方志，此夜五湖心。惆怅友朋尽，洋洋漫好音。
龙楼李丞相，昔岁仰高文。黄阁寻无主，青山竟未焚。夜船乘海月，秋寺伴江云。却恐尘埃里，浮名点污君。
中间李建州，夏汭偶同游。顾我论佳句，推君最上流。九霄无鹤板，双鬓老渔舟。世难方如此，何当浣旅愁。
秋江待晚潮，客归斾旌摇。细雨翻芦叶，高风却柳条。兵戈村落破，饥俭虎狼骄。吾土兼连此，离魂望里消。
梁王握豹韬，雪里见枚皋。上客趋丹陛，游人叹二毛。门闲知待诏，星动想濡毫。一首长杨赋，应嫌索价高。
分漕得洛川，谠议更昭然。在省曾批敕，中台肯避权。所悲时渐薄，共贺道由全。卖与清平代，相兼直几钱。
不是逢清世，何由见皂囊。事虽危虎尾，名胜泊鹓行。毒雾郴江阔，愁云楚驿长。归时有诗赋，一为吊沈湘。
剑佩孙弘阁，戈鋋太尉营。重言虚有位，孤立竟无成。丘陇笳箫咽，池台岁月平。此恩何以报，归处是柴荆。
越海霜天暮，辞韬野草干。俊通司隶职，严奉武夫官。眼恶藏蜂在，心麤逐物殚。近来脂腻足，驱遣不妨难。
红尘扰扰间，立马看南山。谩道经年往，何妨逐日闲。病中霜叶赤，愁里鬓毛斑。不为良知在，驱车已出关。
谢舞仍宫柳，高奇世少双。侍中生不到，园令死须降。班秩通乌府，樽罍奉碧幢。昭王有馀烈，试为祷迷邦。
佐棘竟谁同，因思证圣中。事虽忘显报，理合有阴功。官序诜枝老，幽尘范甑空。几时潘好礼，重与话清风。
早岁长杨赋，当年谏猎书。格高时辈伏，言数宦情疏。慷慨传丹桂，艰难保旧居。退朝观藁草，能望马相如。
多病仍疏拙，唯君与我同。帝乡年共老，江徼业俱空。燕冷辞华屋，蛩凉恨晓丛。白云高几许，全属采芝翁。
栾郄门风大，裴王礼乐优。班资冠鸡舌，人品压龙头。夜直炉香细，晴编疏草稠。近闻潘散骑，三十二悲秋。
篱落岁云暮，数枝聊自芳。雪裁纤蘂密，金拆小苞香。千载白衣酒，一生青女霜。春丛莫轻薄，彼此有行藏。
水国春常在，台城夜未寒。丽华承宠渥，江令捧杯盘。宴罢明堂烂，诗成宝炬残。兵来吾有计，金井玉钩栏。
良时不复再，渐老更难言。远水犹经眼，高楼似断魂。依依宋玉宅，历历长卿村。今日空江畔，相于只酒樽。
祝融峰下别，三载梦魂劳。地转南康重，官兼亚相高。海鹏终负日，神马背眠槽。会得窥成绩，幽窗染兔毫。
魂兮檇李城，犹未有人耕。好月当年事，残花触处情。向谁曾艳冶，随分得声名。应侍吴王宴，兰桡暗送迎。
青门欲曙天，车马已喧阗。禁柳疏风雨，墙花拆露鲜。向谁夸丽景，只是叹流年。不得高飞便，回头望纸鸢。
边寇日骚动，故人音信稀。长缨惭贾谊，孤愤忆韩非。晓匣鱼肠冷，春园鸭掌肥。知君安未得，聊且示忘机。
沧海去未得，倚舟聊问津。生灵寇盗尽，方镇改更贫。梦里旧行处，眼前新贵人。从来事如此，君莫独霑巾。
已叹良时晚，仍悲别酒催。暖芳随日薄，轻片逐风回。黛敛愁歌扇，妆残泣镜台。繁阴莫矜衒，终是共尘埃。
远岸平如翦，澄江静似铺。紫鳞仙客驭，金颗李衡奴。冷叠群山阔，清涵万象殊。严陵亦高见，归卧是良图。
规谏扬雄赋，邅回贾谊官。久贫还往少，孤立转迁难。清镜流年急，高槐旅舍寒。侏儒亦何有，饱食向长安。
未至应居右，全家出帝乡。礼优逢苑雪，官重带台霜。夜浦吴潮吼，春滩建水狂。延平有风雨，从此是腾骧。
东台失路岐，荣辱事堪悲。我寝牛衣敝，君居豸角危。风尘惭上品，才业愧明时。千里芙蓉幕，何由话所思。
西班掌禁兵，兰锜最分明。晓色严天仗，春寒避火城。安危虽已任，韬略即嘉声。请问何功德，壶关寇始平。
南朝徐庾流，洛下忆同游。酒采闲坊菊，山登远寺楼。相思劳寄梦，偶别已经秋。还被青青桂，催君不自由。
盛礼何由睹，嘉名偶寄居。周南太史泪，蛮徼长卿书。砌竹摇风直，庭花泣露疏。谁能赋秋兴，千里隔吾庐。
志士不敢道，贮之成祸胎。小人无事艺，假尔作梯媒。解释愁肠结，能分睡眼开。朱门狼虎性，一半逐君回。
不奈荒城畔，那堪晚照中。野晴霜浥绿，山冷雨催红。游子灞陵道，美人长信宫。等闲居岁暮，摇落意无穷。
辽鹤虚空语，冥鸿未易亲。偶然来即是，必拟见无因。霜霰穷冬令，杯盘旅舍贫。只应蓟子训，醉后懒分身。
官历行将尽，村醪强自倾。厌寒思暖律，畏老惜残更。岁月已如此，寇戎犹未平。儿童不谙事，歌吹待天明。
旅梦思迁次，穷愁有叹嗟。子鹅京口远，粳米会稽赊。漏涩才成滴，灯寒不作花。出门聊一望，蟾桂向人斜。
庭树已黄落，闭门俱寂寥。未知栖托处，空羡圣明朝。酒醒乡心阔，云晴客思遥。吾徒自多感，颜子只箪瓢。
旧国迢迢远，清秋种种新。已衰曾轸虑，初见忽霑巾。日薄梳兼懒，根危镊恐频。青铜不自见，只拟老他人。
雨过晚凉生，楼中枕簟清。海风吹乱木，岩磬落孤城。百岁几多日，四蹄无限程。西邻莫高唱，俱是别离情。
九华曾屏迹，罹乱与心违。是处堪终老，新秋又未归。病中芳草歇，愁里白云飞。樵侣兼同志，音书近亦稀。
端居湖岸东，生计有无中。魇处千般鬼，寒时百种风。性灵纵道拙，心事奈成空。多谢金台客，何当一笑同。
南山雪乍晴，寒气转峥嵘。销却闲门出，随他骏马行。一竿如有计，五鼎岂须烹。愁见天街草，青青又欲生。
终日路岐旁，前程亦可量。未能惭面黑，只是恨头方。雅旨逾千里，高文近两行。君知不识字，第一莫形相。
江上偶分袂，四回寒暑更。青山无路入，白发满头生。郢浦雁寻过，镜湖蝉又鸣。怜君未归日，杯酒若为情。
杳杳诸天路，苍苍大涤山。景舆留不得，毛节去应闲。相府旧知己，教门新启关。太平匡济术，流落在人间。
先生诀行日，曾奉数行书。意密寻难会，情深恨有馀。石桥春暖后，句漏药成初。珍重云兼鹤，从来不定居。
常时忆讨论，历历事犹存。酒向馀杭尽，云从大涤昏。往来无道侣，归去有台恩。自此玄言绝，长应闭洞门。
从军无一事，终日掩空斋。道薄交游少，才疏进取乖。野禽鸣聒耳，庭草绿侵阶。幸自同樗栎，何妨惬所怀。
谬忝莲华幕，虚霑柏署官。欹危长抱疾，衰老不禁寒。时事已日过，世途行转难。千崖兼万壑，只向望中看。
净碧山光冷，圆明露点匀。渚莲丹脸恨，堤柳翠眉颦。蝉已送行客，雁应辞主人。蝇蚊渐无况，日晚自相亲。
从事不从事，养生非养生。职为尸禄本，官是受恩名。时态已相失，岁华从自惊。西斋一卮酒，衰老与谁倾。
使者衔中旨，崎岖万里行。人心犹未革，天意似难明。四海霍光第，六宫张奉营。陪臣无以报，西望不胜情。
吴楚烟波里，巢由季孟间。只言无事贵，不道致身闲。别渚莲根断，归心桂树顽。空劳锺璞意，尘世隔函关。
遁迹知安住，霑襟欲奈何。朝廷犹礼乐，郡邑忍干戈。华马凭谁问，胡尘自此多。因思汉明帝，中夜忆廉颇。
借问陇头水，年年恨何事。全疑呜咽声，中有征人泪。自古无长策，况我非深智。何计谢潺湲，一宵空不寐。
不耕南亩田，为爱东堂桂。身同树上花，一落又经岁。交亲亦相薄，知己恩潜替。日开十二门，自是无归计。
翠敛王孙草，荒诛宋玉茅。寇馀无故物，时薄少深交。迸笋穿行径，饥雏出坏巢。小园吾亦有，多病近来抛。
绝境非身事，流年但物华。水梳苔髪直，风引蕙心斜。凡客从题凤，肤音未胜蛙。小船兼有桨，始与问渔家。
腊酒复腊雪，故人今越乡。所思谁把盏，端坐恨无航。兔苑旧游尽，龟台仙路长。未知邹孟子，何以奉梁王。
宰邑惭良术，为文愧壮图。纵饶长委命，争奈渐非夫。杯酒有时有，乱罹无处无。金庭在何域，回首一踟蹰。
危梁枕路岐，驻马问前时。价自友朋得，名因妇女知。直须论运命，不得逞文词。执戟君乡里，荣华竟若为。
春草荒坟墓，萋萋向虎丘。死犹嫌寂寞，生肯不风流。皎镜山泉冷，轻裾海雾秋。还应伴西子，香迳夜深游。
倚櫂听邻笛，霑衣认酒垆。自缘悲巨室，谁复为穷途。树解将军梦，城遗御史乌。直应齐始了，倾酌向寒芜。
夜月色可掬，倚楼聊解颜。未能分寇盗，徒欲满关山。背冷金蟾滑，毛寒玉兔顽。姮娥谩偷药，长寡老中闲。
家遁苏门节，清贫粉署官。不矜朝命重，只恨路行难。窗晓鸡谭倦，庭秋蝶梦阑。羡君归未得，还有钓鱼竿。
孤馆少行旅，解鞍增别愁。远山矜薄暮，高柳怯清秋。病里见时态，醉中思旧游。所怀今已矣，何必恨东流。
空庭夜未央，点点度西墙。抱影何微细，乘时忽发扬。不思因腐草，便拟倚孤光。若道能通照，车公业肯长。
池荷叶正圆，长历报时殚。旷野云蒸热，空庭雨始寒。蝇蚊犹得志，簟席若为安。浮世知谁是，劳歌共一懽。
汉王刀笔精，写尔逼天生。舞巧何妨急，飞高所恨轻。野田黄雀虑，山馆主人情。此物那堪作，庄周梦不成。
春风百卉摇，旧国路迢迢。偶病成疏散，因贫得寂寥。倚帘高柳弱，乘露小桃夭。春色常无处，村醪更一瓢。
轻飙掠晚莎，秋物惨关河。战垒平时少，斋坛上处多。楚虽屈子重，汉亦忆廉颇。不及云台议，空山老薜萝。
不必嫌漂露，何妨养羽毛。汉妃金屋远，卢女杏梁高。野迥双飞急，烟晴对语劳。犹胜黄雀在，栖息是蓬蒿。
长途已自穷，此去便西东。树色荣衰里，人心往返中。别情流水急，归梦故山空。莫忘交游分，从来事一同。
梅花已著眼，竹叶况黏唇。只此留残岁，那堪忆故人。乱罹书不远，衰病日相亲。江浦思归意，明朝又一春。
青云路不通，归计奈长蒙。老恐医方误，穷忧酒盏空。何堪罹乱后，更入是非中。长短遭讥笑，回头避钓翁。
井上梧桐暗，花间雾露晞。一枝晴复暖，百啭是兼非。金屋梦初觉，玉关人未归。不堪闲日听，因尔又霑衣。
青楼枕路隅，壁甃复椒涂。晚梦通帘柙，春寒逼酒罏。解吟怜芍药，难见恨菖蒲。试问年多少，邻姬亦姓胡。
晴川倚落晖，极目思依依。野色寒来浅，人家乱后稀。久贫身不达，多病意长违。还有渔舟在，时时梦里归。
弱冠负文翰，此中听鹿鸣。使君延上榻，时辈仰前程。丹桂竟多故，白云空有情。唯馀路旁泪，霑洒向尘缨。
高亭暮色中，往事更谁同。水谩矜天阔，山应到此穷。病怜京口酒，老怯海门风。唯有言堪解，何由见远公。
雀入官仓中，所食能损几。所恨往复频，官仓乃害尔。鱼网不在天，鸟网不张水。饮啄要自然，何必空城里。
寄蹇浑成迹，经年滞杜南。价轻犹有二，足刖已过三。鸡肋曹公忿，猪肝仲叔惭。会应谋避地，依约近禅庵。
旧游虽一梦，别绪忽千般。败草汤陵晚，衰槐楚寺寒。数奇常自愧，时薄欲何干。犹赖君相勉，殷勤贡禹冠。
前辈倏云殁，愧君曾比方。格卑虽不称，言重亦难忘。谏草犹青琐，悲风已白杨。只应移理窟，泉下对真长。
关城树色齐，往事未全迷。塞路真人气，封门壮土泥。草浓延蝶舞，花密教莺啼。若以鸣为德，鸾皇不及鸡。
近甸蒙尘日，南梁反正年。飘流茂陵椀，零落太官椽。建纛非降楚，披图异录燕。堪嗟侍中血，不及御衣前。
昨日芳艳浓，开尊几同醉。今朝风雨恶，惆怅人生事。南威病不起，西子老兼至。向晚寂无人，相偎堕红泪。
金庭养真地，珠篆会稽官。境胜堪长往，时危喜暂安。洞连沧海阔，山拥赤城寒。他日抛尘土，因君拟炼丹。
解缆随江流，晚泊古淮岸。归云送春和，繁星丽云汉。春深胡雁飞，人喧水禽散。仰君邈难亲，沈思夜将旦。
歌敲玉唾壶，醉击珊瑚枝。石羊妙善街，甘露平泉碑。扪苔想豪杰，剔藓看文词。归来北固山，水槛光参差。
胜景天然别，精神入画图。一山分四顶，三面瞰平湖。过夏僧无热，凌冬草不枯。游人来至此，愿剃髪和须。
星沈万古痕，孤绝势无邻。地窄少留竹，空多剩占云。钓篷和雨看，樵斧带霜闻。莫惜寻常到，清风不负人。
小阁惬幽寻，周遭万竹森。谁知一沼内，亦有五湖心。钓直鱼应笑，身闲乐自深。晚来春醉熟，香饵任浮沈。
未识都君面，频输复分钱。苦心事笔砚，得志助花钿。徒步求秋赋，持杯给暮𫗴。力微多谢病，非不奉同年。
入门如洞府，花木与时稀。夜坐山当户，秋吟叶满衣。犬随童子出，鸟避俗人飞。至药应将熟，年年火气微。
及到怡情处，暂忘登陟劳。青山看不厌，明月坐来高。犬为孤村吠，猿因冷木号。微吟还独酌，多兴忆同袍。
枯木傍溪崖，由来岁月赊。有根盘水石，无叶接烟霞。二月苔为色，三冬雪作花。不因星使至，谁识是灵槎。
得地自成藂，那因种植功。有花皆吐雪，无韵不含风。倒影翘沙鸟，幽根立水虫。萧萧寒雨夜，江汉思无穷。
村前村后树，寓赏有馀情。青麦路初断，紫花田未耕。雉声闻不到，山势望犹横。寂寞春风里，吟酣信马行。
团雪上晴梢，红明映碧寥。店香风起夜，村白雨休朝。静落犹和蒂，繁开正蔽条。澹然闲赏久，无以破妖娆。
村南微雨新，平绿净无尘。散睡桑条暖，闲鸣屋脊春。远闻和晓梦，相应在诸邻。行乐花时节，追飞见亦频。
南北浮萍迹，年华又暗催。残灯和腊尽，晓角带春来。鬓欲渐侵雪，心仍未肯灰。金门旧知己，谁为脱尘埃。
迹暗心多感，神疲梦不游。惊舟同厌夜，独树对悲秋。晚角和人战，残星入汉流。门前早行子，敲镫唱离忧。
相逢浑不觉，祗似茂陵贫。袅袅花骄客，潇潇雨净春。借书消茗困，索句写梅真。此去青云上，知君有几人。
夜久烛花落，凄声生远林。有怀嫌会浅，无事又秋深。黄叶归田梦，白头行路吟。山中亦可乐，不似此同襟。
东海穷诗客，西风古驿亭。发从残岁白，山入故乡青。世事徒三窟，儿曹且一经。丁宁速赊酒，煮栗试砂瓶。
索索风搜客，沈沈雨洗年。残林生猎迹，归鸟避窑烟。节物杯浆外，溪山鬓影前。行藏都未定，笔砚或能捐。
阴盛此宵中，多为雨与风。坐无风雨至，看与雪霜同。抱湿离遥海，倾寒向远空。年年不相值，还似道难通。
落日芦花雨，行人谷树村。青山时问路，红叶自知门。苜蓿穷诗味，芭蕉醉墨痕。端知弃城市，经席许频温。
高高山顶寺，更有最高人。定起松鸣屋，吟圆月上身。云藏三伏热，水散百溪津。曾乞兰花供，无书又过春。
愁鬓丁年白，寒灯丙夜青。不眠惊戍鼓，久客厌邮铃。汹汹城喷海，疏疏屋漏星。十年穷父子，相守慰飘零。
不谓高名下，终全玉雪身。交犹及前辈，语不似今人。别号行鸣雁，遗编感获麟。敛衣应自定，只著古衣巾。
不比他人死，何诗可挽君。渊明元懒仕，东野别攻文。沧海诸公泪，青山处士坟。相看莫浪哭，私谥有前闻。
弯环青径斜，自是野僧家。满涧洗岩液，插天排石牙。炉寒馀柏子，架静落藤花。记得逃兵日，门多贵客车。
溪山兵后县，风雪旅中人。迫夜愁严鼓，冲寒托软巾。摧藏名字在，疏率馔殽真。今代徐元直，高风自可亲。
危桥横古渡，村野带平林。野骛寒塘静，山禽晓树深。雨微风矗□，云暗雪侵寻。安道门前水，清游岂独吟。
白发三千丈，青春四十年。两牙摇欲落，双膝痹如挛。强仕非时彦，无闻惜昔贤。自期终见恶，未忍舍遗编。
西入潼关路，何时更盍簪。年来人事改，老去鬓毛侵。花染离筵泪，葵倾报国心。龙潭千尺水，不似别情深。
日晚宿留城，人家半掩门。群鸦栖老树，一犬吠荒村。争买鱼添价，新𥬠酒带浑。船头对新月，谁与共清论。
客路三千里，西风两鬓尘。贪名笑吴起，说国叹苏秦。托兴非耽酒，思家岂为蒪。可怜今夜月，独照异乡人。
三山江上寺，宫殿望岧嶤。石径侵高树，沙滩半种苗。一僧归晚日，群鹭宿寒潮。遥听风铃语，兴亡话六朝。
江上见危矶，人形立翠微。妾来终日望，夫去几时归。明月空悬镜，苍苔漫补衣。可怜双泪眼，千古断斜晖。
江湖分两路，此地是通津。云净山浮翠，风高浪泼银。人行俱是客，舟住即为邻。俯仰烟波内，蜉蝣寄此身。
水昏天色晚，崖下泊行舟。独客伤归雁，孤眠叹野鸥。溪声牵别恨，乡梦惹离愁。酒醒推篷坐，凄凉望女牛。
五老峰巅望，天涯在目前。湘潭浮夜雨，巴蜀暝寒烟。泰华根同峙，嵩衡脉共联。凭虚有仙骨，日月看推迁。
骄云飞散雨，随风为有无。老农终岁心，望施在须臾。平生官田粟，长此礼义躯。置之且勿戚，一饱任妻孥。
青青泽中蒲，九夏气凄寒。翾翾翠碧羽，照影苍溪间。巢由薄天下，俗士荣一官。小大各有适，自全良独难。
穷居无公忧，私此长夏日。蚊蝇如俗子，正尔相妒嫉。麾驱非吾任，遁避亦无术。惟当俟其定，静坐万虑一。
上巳接寒食，莺花寥落晨。微微泼火雨，草草踏青人。凉似三秋景，清无九陌尘。与余同病者，对此合伤神。
景为春时短，愁随别夜长。暂碁宁号隐，轻醉不成乡。风雨曾通夕，莓苔有众芳。落花如便去，楼上即河梁。
麝炷腾清燎，鲛纱覆绿蒙。宫妆临晓日，锦段落东风。无力春烟里，多愁暮雨中。不知何事意，深浅两般红。
层阁叠危壁，瑞因千古名。几连扬子路，独倚润州城。云近衔江色，雕高背磬声。僧居上方久，端坐见营营。
院深尘自外，如佛值玄公。常迹或非次，志门因得中。衣巾离暑气，床榻向凉风。是事不逾分，秪应明德同。
瓯闽在郊外，师院号东禅。物得居来正，人经论后贤。瓟槽柳塞马，盖地月支𫄧。鹳鹊尚巢顶，谁堪举世传。
大沩清复深，万象影沈沈。有客衣多毳，空门偈胜金。王侯皆作礼，陆子只来吟。我问师心处，师言无处心。
愁多难得寐，展转读书床。不是旅人病，岂知秋夜长。归乡凭远梦，无梦更思乡。枕上移窗月，分明是泪光。
旅人游汲汲，春气又融融。农事蛙声里，归程草色中。独惭出谷雨，未变暖天风。子玉和予去，应怜恨不穷。
桐庐江水闲，终日对柴关。因想别离处，不知多少山。钓舟春岸泊，庭树晓莺还。莫便求栖隐，桂枝堪恨颜。
陇树塞风吹，辽城角几枝。霜凝无暂歇，君貌莫应衰。万里平沙际，一行边雁移。那堪朔烟起，家信正相离。
随风身不定，今夜在苍梧。客泪有时有，猿声无处无。潮添瘴海阔，烟拂粤山孤。却忆零陵住，吟诗半玉壶。
庵前古折碑，夜静念经时。月皎海霞散，露浓山草垂。鬼闻抛故冢，禽听离寒枝。想得天花坠，馨香拂白眉。
湖州安吉县，门与白云齐。禹力不到处，河声流向西。去衙山色远，近水月光低。中有高人在，沙中曳杖藜。
良夜岁应足，严风为变春。遍回寒作暖，通改旧成新。秀树因馨雨，融冰雨泛𬞟。韶光不偏党，积渐煦疲民。
柳色尚沈沈，风吹秋更深。山河空远道，乡国自鸣砧。巷有千家月，人无万里心。长城哭崩后，寂绝至如今。
峩峩双髻山，瀑布泻云间。尘世自疑水，禅门长去关。茯神松不异，藏宝石俱闲。向此师清业，如何方可攀。
不学世所惜，是何无了公。灵匡虚院外，虎迹乱山中。昼夜必连去，古今争敢同。禅情岂堪问，问答更无穷。
王君上升处，信首古居前。皂树即须朽，白龟应亦全。云间犹一日，尘里已千年。碧色坛如黛，时人谁可仙。
旧居桐柏观，归去爱安闲。倒树造新屋，化人修古坛。晚花霜后落，山雨夜深寒。应有同溪客，相寻学炼丹。
年高来远戍，白首罢干戎。夜色蓟门火，秋声边塞风。碛浮悲老马，月满引新弓。百战阴山去，唯添上将雄。
系马向山立，一杯聊奠君。野烟孤客路，寒草故人坟。琴韵归流水，诗情寄白云。日斜休哭后，松韵不堪闻。
野寺度残夏，空房欲暮时。夜听猿不睡，秋思客先知。竹迥烟生薄，山高月上迟。又登尘路去，难与老僧期。
浮世师休话，晋时灯照岩。禽飞穿静户，藤结入高杉。存没诗千首，废兴经数函。谁知将俗耳，来此避嚣谗。
秦筑长城在，连云碛气侵。风吹边草急，角绝塞鸿沈。世世征人往，年年战骨深。辽天望乡者，回首尽霑襟。
寺还名玉泉，澄水亦遭贤。物尚犹如此，人争合偶然。溪流云断外，山峻鸟飞还。初日长廊下，高僧正坐禅。
早被婵娟误，欲妆临镜慵。承恩不在貌，教妾若为容。风暖鸟声碎，日高花影重。年年越溪女，相忆采芙蓉。
不掩盈窗日，天然格调高。凉风移蟋蟀，落叶在离骚。回笔挑灯烬，悬图见海潮。因论三国志，空载几英豪。
所立共寒苦，平生同与游。相看临远水，独自上孤舟。天澹沧浪晚，风悲兰杜秋。前程吟此景，为子上高楼。
灞岸草萋萋，离觞我独携。流年俱老大，失意又东西。晓楚山云满，春吴水树低。到家梅雨歇，犹有子规啼。
华省称前任，何惭削一麾。沧洲失孤垒，白发出重围。苦节翻多难，空山自喜归。悠悠清汉上，渔者日相依。
青衿离白社，朱绶始言归。此去应多羡，初心尽不违。江帆和日落，越鸟近乡飞。一路春风里，杨花雪满衣。
为儒欣出守，上路亦戎装。旧制诗多讽，分忧俗必康。开怀江稻熟，寄信露橙香。郡阁清吟夜，寒星识望郎。
泗上未休兵，壶关事可惊。流年催我老，远道念君行。残雪临晴水，寒梅发故城。何当食新稻，岁稔又时平。
直应归谏署，方肯别山村。勤苦常同业，孤单共感恩。醉披仙鹤氅，吟扣野僧门。梦见君高趣，天凉自灌园。
秘阁锁书深，墙南列晚岑。吏人同野鹿，庭木似山林。浅井寒芜入，回廊叠藓侵。闲看薛稷鹤，共起五湖心。
平楚干戈后，田园失耦耕。艰难登一第，离乱省诸兄。树没春江涨，人繁野渡晴。闲来思学馆，犹梦雪窗明。
不归何慰亲，归去旧风尘。洒泪惭关吏，无言对越人。远帆花月夜，微岸水天春。莫便随渔钓，平生已苦辛。
春亦怯边游，此行风正秋。别离逢雨夜，道路向云州。碛树藏城近，沙河漾日流。将军方破虏，莫惜献良筹。
泽国寻知己，南浮不偶游。湓城分楚塞，庐岳对江州。晓饭临孤屿，春帆入乱流。双旌相望处，月白庾公楼。
白头新作尉，县在故山中。高第能卑宦，前贤尚此风。芜湖春荡漾，梅雨昼溟蒙。佐理人安后，篇章莫废功。
如何抛锦帐，莲府对莲峰。旧有云霞约，暂留鹓鹭踪。敷溪秋雪岸，树谷夕阳钟。尽入新吟境，归朝兴莫慵。
解印东归去，人情此际多。名高五七字，道胜两重科。宿馆明寒烧，吟船兀夜波。家山春更好，越鸟在庭柯。
南游曾共游，相别倍相留。行色回灯晓，离声满竹秋。稳眠彭蠡浪，好醉岳阳楼。明日逢佳景，为君成白头。
凄凉怀古意，湘浦吊灵均。故国经新岁，扁舟寄病身。山城多晓瘴，泽国少晴春。渐远无相识，青梅独向人。
惊秋思浩然，信美向巴天。独倚临江树，初闻落日蝉。哀荣悲往事，漂泊念多年。未便甘休去，吾宗尽见怜。
平昔偏知我，司勋张外郎。昨来闻俶扰，忧甚欲颠狂。烟暝搔愁鬓，春阴赖酒乡。江楼倚不得，横笛数声长。
风神何蕴藉，张绪正当年。端简炉香里，濡毫洞案边。饰装无雨备，著述减春眠。旦夕应弥入，银台晓候宣。
王畿第一县，县尉是词人。馆殿非初意，图书是旧贫。斫冰泉窦响，赛雪庙松春。自此升通籍，清华日近身。
悠悠干禄利，草草废渔樵。身世堪惆怅，风骚颇寂寥。高秋期野步，积雨放趋朝。得句如相忆，莎斋且见招。
天阶让紫衣，冷格鹤犹卑。道胜嫌名出，身闲觉老迟。晚香延宿火，寒磬度高枝。长说长松寺，他年与我期。
山雪照湖水，漾舟湖畔归。松篁调远籁，台榭发清辉。野岫分闲径，渔家并掩扉。暮年诗力在，新句更幽微。
寒极放朝天，欣闻半夜宣。时安逢密雪，日晏得高眠。拥褐同休假，吟诗贺有年。坐来幽兴在，松亚小窗前。
小谏升中谏，三年侍玉除。且言无所补，浩叹欲何如。宫阙飞灰烬，嫔嫱落里闾。蓝峰秋更碧，霑洒望銮舆。
老作含香客，贫无僦舍钱。神州容寄迹，大尹是同年。密迩都忘倦，乖慵益见怜。雪风花月好，中夜便招延。
荆州未解围，小县结茅茨。强对官人笑，甘为野鹤欺。江春铺网阔，市晚鬻蔬迟。子美犹如此，翻然不敢悲。
传闻殊不定，銮辂几时还。俗易无常性，江清见老颜。夜船归草市，春步上茶山。寨将来相问，儿童竞启关。
犹子在天末，念渠怀渭阳。巴山偶会遇，江浦共悲凉。谪宦君何远，穷游我自强。瘴村三月暮，雨熟野梅黄。
多病久离索，相寻聊解颜。短墙通御水，疏树出南山。岁月何难老，园林未得还。无门共荣达，孤坐却如闲。
平生苦节同，旦夕会原东。掩卷斜阳里，看山落木中。星霜今欲老，江海业全空。近日文场内，因君起古风。
多才翻得罪，天末抱穷忧。白首为迁客，青山绕万州。醉敧梅障晓，歌厌竹枝秋。望阙怀乡泪，荆江水共流。
簪豸年何久，悬帆兴甚长。江流爱吴越，诗格愈齐梁。竹寺晴吟远，兰洲晚泊香。高闲徒自任，华省待为郎。
鄠郊陪野步，早岁偶因诗。自后吟新句，长愁减旧知。静灯微落烬，寒砚旋生澌。夜夜冥搜苦，那能鬓不衰。
谢病别文昌，仙舟向越乡。贵为金马客，雅称水曹郎。白鹭同孤洁，清波共渺茫。相如词赋外，骚雅趣何长。
松窗楸局稳，相顾思皆凝。几局赌山果，一先饶海僧。覆图闻夜雨，下子对秋灯。何日无羁束，期君向杜陵。
桐庐归旧庐，垂老复樵渔。吾子虽言命，乡人懒读书。烟舟撑晚浦，雨屐翦春蔬。异代名方振，哀吟莫废初。
万里念江海，浩然天地秋。风高群木落，夜久数星流。钟绝分宫漏，萤微隔御沟。遥思洞庭上，苇露滴渔舟。
知己竟何人，哀君尚苦辛。图书长在手，文学老于身。公道天难废，贞姿世任嗔。小斋松菊静，愿卜子为邻。
夫君清且贫，琴鹤最相亲。简肃诸曹事，安闲一境人。陵山云里拜，渠路雨中巡。易得连宵醉，千缸石冻春。
相寻喜可知，放锡便论诗。酷爱山兼水，唯应我与师。风雷吟不觉，猿鹤老为期。近辈推栖白，其如趣向卑。
相庭留不得，江野有苔矶。两浙寻山遍，孤舟载鹤归。世间书读尽，云外客来稀。谏署搜贤急，应难惜布衣。
令终归故里，末岁道如初。旧友谁为志，清风岂易书。雨坟生野蕨，乡奠钓江鱼。独夜吟还泣，前年伴直庐。
所惜绝吟声，不悲君不荣。李端终薄宦，贾岛得高名。旅葬新坟小，遗孤远俗轻。犹疑随计晚，昨夜草虫鸣。
自闻东蜀病，唯我独关情。若近长江死，想君胜在生。瘴蒸丹旐湿，灯隔素帷清。冢树僧栽后，新蝉一两声。
末路思前侣，犹为恋故巢。江山多胜境，宾主是贫交。饮舫闲依苇，琴堂雅结茅。夜清僧伴宿，水月在松梢。
天末去程孤，沿淮复向吴。乱离何处甚，安稳到家无。树尽云垂野，樯稀月满湖。伤心绕村落，应少旧耕夫。
岂易访仙踪，云萝千万重。他年来卜隐，此景愿相容。乱水林中路，深山雪里钟。见君琴酒乐，回首兴何慵。
寻艳复寻香，似闲还似忙。暖烟沈蕙径，微雨宿花房。书幌轻随梦，歌楼误采妆。王孙深属意，绣入舞衣裳。
苦辛垂二纪，擢第却霑裳。春榜到春晚，一家荣一乡。题名登塔喜，醵宴为花忙。好是东归日，高槐蕊半黄。
南连乳郡流，阔碧侵晴楼。彻底千峰影，无风一片秋。垂杨拂莲叶，返照媚渔舟。鉴貌还惆怅，难遮两鬓羞。
流落复蹉跎，交亲半逝波。谋生非不切，言命欲如何。故楚春田废，穷巴瘴雨多。引人乡泪尽，夜夜竹枝歌。
漠漠江天外，登临返照间。潮来无别浦，木落见他山。沙鸟晴飞远，渔人夜唱闲。岁穷归未得，心逐片帆还。
细草岸西东，酒旗遥水风。楼台在烟杪，鸥鹭下沙中。翠幄晴相接，芳洲夜暂空。何人赏秋景，兴与此时同。
茫茫信马行，不似近都城。苑吏犹迷路，江人莫问程。聚来千嶂出，落去一川平。日暮客心速，愁闻雁数声。
奔走失前计，淹留非本心。已难消永夜，况复听秋霖。渐解巴儿语，谁怜越客吟。黄花徒满手，白发不胜簪。
白道晓霜迷，离灯照马嘶。秋风满关树，残月隔河鸡。来往非无倦，穷通岂易齐。何年归故社，披雨翦春畦。
步步景通真，门前众水分。柽萝诸洞合，钟磬上清闻。古木千寻雪，寒山万丈云。终期扫坛级，来事紫阳君。
客来风雨后，院静似荒凉。罢讲蛩离砌，思山叶满廊。腊高兴故疾，炉暖发馀香。自说匡庐侧，杉阴半石床。
野色入前轩，翛然琴与尊。画僧依寺壁，栽苇学江村。自酝花前酒，谁敲雪里门。不辞朝谒远，唯要近慈恩。
巡礼诸方遍，湘南颇有缘。焚香老山寺，乞食向江船。纱碧笼名画，灯寒照净禅。我来能永日，莲漏滴堦前。
池榭惬幽独，狂吟学解嘲。露荷香自在，风竹冷相敲。丧志嫌孤宦，忘机爱澹交。仙山如有分，必拟访三茅。
韦杜八九月，亭台高下风。独来新霁后，闲步澹烟中。荷密连池绿，柿繁和叶红。主人贪贵达，清境属邻翁。
漂泊病难任，逢人泪满襟。关东多事日，天末未归心。夜雨荆江涨，春云郢树深。殷勤听渔唱，渐次入吴音。
江清如洛汭，寺好似香山。劳倦孤舟里，登临半日间。树凉巢鹤健，岩响语僧闲。更共幽云约，秋随绛帐还。
日日狎沙禽，偷安且放吟。读书老不入，爱酒病还深。歉后为羁客，兵馀问故林。杨花满床席，搔首度春阴。
县幽公事稀，庭草是山薇。足得招棋侣，何妨著道衣。野泉当案落，汀鹭入衙飞。寺去东林近，多应隔宿归。
江城无宿雪，风物易为春。酒美消磨日，梅香著莫人。老吟穷景象，多难损精神。渐有还京望，绵州减战尘。
咸阳城下宿，往事可悲思。未有谋身计，频迁反正期。冻河孤棹涩，老树叠巢危。莫问今行止，漂漂不自知。
徒劳悲丧乱，自古戒繁华。落日狐兔径，近年公相家。可悲闻玉笛，不见走香车。寂寞墙匡里，春阴挫杏花。
谁无泉石趣，朝下少同过。贪胜觉程近，爱闲经宿多。片沙留白鸟，高木引青萝。醉把渔竿去，殷勤藉岸莎。
县官清且俭，深谷有人家。一径入寒竹，小桥穿野花。碓喧春涧满，梯倚绿桑斜。自说年来稔，前村酒可赊。
吾道有谁同，深居自固穷。殷勤谢绿树，朝夕惠清风。书满闲窗下，琴横野艇中。年来头更白，雅称钓鱼翁。
叶叶下高梧，端居失所图。乱离时辈少，风月夜吟孤。旧疾衰还有，穷愁醉暂无。秋光如水国，不语理霜须。
相近复相寻，山僧与水禽。烟蓑春钓静，雪屋夜棋深。雅道谁开口，时风未醒心。溪光何以报，秪有醉和吟。
蓼水菊篱边，新晴有乱蝉。秋光终寂寞，晚醉自留连。野湿禾中露，村闲社后天。题诗满红叶，何必浣花笺。
村落清明近，秋千稚女夸。春阴妨柳絮，月黑见棃花。白鸟窥鱼网，青帘认酒家。幽栖虽自适，交友在京华。
不学梅欺雪，轻红照碧池。小桃新谢后，双燕却来时。香属灯龙客，烟笼宿蝶枝。临轩须貌取，风雨易离披。
一露一朝新，帘栊晓景分。艳和蜂蝶动，香带管弦闻。笑拟春无力，妆浓酒渐醺。直疑风起夜，飞去替行云。
蔟蔟复悠悠，年年拂漫流。差池伴黄菊，冷澹过清秋。晚带鸣虫急，寒藏宿鹭愁。故溪归不得，凭仗系渔舟。
江梅且缓飞，前辈有歌词。莫惜黄金缕，难忘白雪枝。吟看归不得，醉嗅立如痴。和雨和烟折，含情寄所思。
平昔谁相爱，骊山遇贵妃。枉教生处远，愁见摘来稀。晚夺红霞色，晴欺瘴日威。南荒何所恋，为尔即忘归。
北渚牵吟兴，西溪爽共游。指期乘禁马，无暇狎沙鸥。纵目怀青岛，澄心想碧流。明公非不爱，应待泛龙舟。
每思闻净话，雨夜对禅床。未得重相见，秋灯照影堂。孤云终负约，薄宦转堪伤。梦绕长松塔，遥焚一炷香。
雪初开一径，师忽扣双扉。老大情相近，林泉约共归。忧荣栖省署，孤僻谢朝衣。他夜松堂宿，论诗更入微。
夕阳秋更好，敛敛蕙兰中。极浦明残雨，长天急远鸿。僧窗留半榻，渔舸透疏篷。莫恨清光尽，寒蟾即照空。
夜来摇落悲，桑枣半空枝。故国无消息，流年有乱离。霜秦闻雁早，烟渭认帆迟。日暮寒鼙急，边军在雍岐。
离夜闻横笛，可堪吹鹧鸪。雪冤知早晚，雨泣渡江湖。秋树吹黄叶，腊烟垂绿芜。虞翻归有日，莫便哭穷途。
无著复无求，平生不解愁。鬻蔬贫洁净，中酒病风流。旨趣陶山相，诗篇沈隐侯。小斋江色里，篱柱系渔舟。
赞善贤相后，家藏名画多。留心于绘素，得事在烟波。属兴同吟咏，成功更琢磨。爱予风雪句，幽绝写渔蓑。
万重烟霭里，隐隐见夔州。夜静明月峡，春寒堆雪楼。独吟谁会解，多病自淹留。往事如今日，聊同子美愁。
展转攲孤枕，风帏信寂寥。涨江垂䗖𬟽，骤雨闹芭蕉。道阻归期晚，年加记性销。故人衰飒尽，相望在行朝。
奔避投人远，漂离易感恩。愁髯霜飒飒，病眼泪昏昏。孤馆秋声树，寒江落照村。更闻归路绝，新寨截荆门。
习读在前生，僧谈足可明。还家虽解喜，登第未知荣。时果曾霑赐，春闱不挂情。灯前犹恶睡，寤语读书声。
清香闻晓莲，水国雨馀天。天气正得所，客心刚悄然。乱兵何日息，故老几人全。此际难消遣，从来未学禅。
捧日整朝簪，千官一片心。班趋黄道急，殿接紫宸深。威凤回香扆，新莺啭上林。小松含瑞露，春翠易成阴。
流落夜凄凄，春寒锦浦西。不甘花逐水，可惜雪成泥。病眼嫌灯近，离肠赖酒迷。凭君嘱鹎𫛥，莫向五更啼。
万仞白云端，经春雪未残。夏消江峡满，晴照蜀楼寒。造境知僧熟，归林认鹤难。会须朝阙去，秪有画图看。
孟子有良策，惜哉今已而。徒将心体国，不识道消时。折槛未为切，沈湘何足悲。苍苍无问处，烟雨遍江蓠。
草肥朝牧牛，桑绿晚鸣鸠。列岫檐前见，清泉碓下流。春蔬和雨割，社酒向花𥬠。引我南陂去，篱边有小舟。
前山微有雨，永巷净无尘。牛卧篱阴晚，鸠鸣村意春。时浮应寡合，道在不嫌贫。后径临陂水，菰蒲是切邻。
秋深庭色好，红叶间青松。病客殊无著，吾师甚见容。疏钟和细溜，高塔等遥峰。未省求名侣，频于此地逢。
寺在帝城阴，清虚胜二林。藓侵隋画暗，茶助越瓯深。巢鹤和钟唳，诗僧倚锡吟。烟莎后池水，前迹杳难寻。
山半古招提，空林雪月迷。乱流分石上，斜汉在松西。云集寒庵宿，猿先晓磬啼。此心如了了，即此是曹溪。
夫子道何孤，青云未得途。诗书难舍鲁，山水暂游吴。野绿梅阴重，江春浪势麤。秣陵兵役后，旧业半成芜。
古柏间疏篁，清阴在印床。宿郊虔点馔，秋寺静监香。参集行多揖，风仪见即庄。伫闻横擘去，帷集谏书囊。
才拙道仍孤，无何舍钓徒。班虽沾玉笋，香不近金炉。雨露瞻双阙，烟波隔五湖。唯君应见念，曾共伏青蒲。
中峰曾到处，题记没苍苔。振锡传深谷，翻经想旧台。苍松临砌偃，惊鹿蓦溪来。内殿评诗切，身回心未回。
何逊兰休握，陶潜柳正垂。官清真塞诏，事简好吟诗。春漏怀丹阙，凉船泛碧伊。已虚西阁位，朝夕凤书追。
趋驰早晚休，一岁又残秋。若只如今日，何难致白头。沧波归处远，旅舍向边愁。赖见前贤说，穷通不自由。
路穷川岛上，果值古仙家。阴洞长鸣磬，石泉寒泛花。莓苔深峭壁，烟霭积层崖。难见囊中术，人间有岁华。
高步陟崔嵬，吟闲路惜回。寺从何代有，僧是梵宫来。暮霭连沙积，馀霞逼槛开。更期招静者，长啸上方台。
广泽去无边，夜程风信偏。疏星遥抵浪，远烧似迎船。响岳猿相次，翻空雁接连。北归家业就，深处更逾年。
开阁雨吹尘，陶家揖上宾。湖山万叠翠，汀树一行春。景逼归檐燕，歌喧已醉身。登临兴未足，喜有数年因。
山海两分歧，停舟偶此期。别来何限意，相见却无词。坐永神疑梦，愁多鬓欲丝。趋名易迟晚，此去莫经时。
苦心终是否，舍此复无营。已致归成晚，非缘去有程。馆空吟向月，霜曙坐闻更。住久谁相问，驰羸又独行。
分散多如此，人情岂自由。重来看月夕，不似去年秋。息虑虽孤寝，论空未识愁。须同醉乡者，万事付江流。
孤舟方此去，嘉景称于闻。烟尽九峰雪，雨生诸派云。沙寒鸿鹄聚，底极龟鱼分。异日谁为侣，逍遥耕钓群。
巴蜀水南偏，山穷塞垒宽。岁时将近腊，草树未知寒。独狖啼朝雨，群牛向暮滩。更闻蛮俗近，烽火不艰难。
放逐非多罪，江湖偶不回。深居应有谓，济代岂无才。叠𪩘晴舒障，寒川暗动雷。谁能续高兴，醉死一千杯。
岂易投居止，庐山得此峰。主人曾已许，仙客偶相逢。顾己恩难答，穷经业未慵。还能励僮仆，稍更补杉松。
生平酌与吟，谁是见君心。上国一归去，沧波闲至今。钟繁秋寺远，岸阔晚涛深。疏放长如此，何人更得寻。
此身西复东，何计此相逢。梦尽吴越水，恨深湘汉钟。积云开去路，曙雪叠前峰。谁即知非旧，怜君忽见容。
名高不俟召，操赋献君门。偶屈应缘数，他人尽为冤。新春城外路，旧隐水边村。归去无劳久，知音待更论。
南游何所为，一箧又空归。守道安清世，无心换白衣。深溪猿共暮，绝顶客来稀。早晚还相见，论诗更及微。
旧山来复去，不与世人论。得道书留箧，忘机酒满尊。溪轩松偃坐，石室水临门。应有频相访，相看坐到昏。
君家沧海外，一别见何因。风土难知教，程途自致贫。浸天波色晚，横吹鸟行春。明发千樯下，应为更远人。
离心醉岂懽，把酒彊相宽。世路须求达，还家亦未安。旅程愁算远，江月坐吟残。莫羡扁舟兴，功成去不难。
孤云无定踪，忽到又相逢。说尽天涯事，听残上国钟。问人寻寺僻，乞食过街慵。忆到曾栖处，开门对数峰。
平尽不平处，尚嫌功未深。应难将世路，便得称师心。高鸟下残照，白烟生远林。更闻清磬发，聊喜缓尘襟。
我泛潇湘浦，君行指塞云。两乡天外隔，一径渡头分。雨暗江花老，笳愁陇月曛。不堪来去雁，迢递思离群。
愤激计潜成，临危岂顾生。秪空持一笏，便欲碎长鲸。国已酬徽烈，家犹耸义声。不知青史上，谁可计功名。
秋风吹故城，城下独吟行。高树鸟已息，古原人尚耕。流年川暗度，往事月空明。不复叹岐路，马前尘夜生。
把君诗一吟，万里见君心。华发新知少，沧洲旧隐深。潮冲虚阁上，山入暮窗沈。忆宿高斋夜，庭枝识海禽。
四十年高梦，生涯指一丘。无人同久住，有鹤对冥修。草杂芝田出，泉和石髓流。更嫌庭树老，疑是世间秋。
何必问蓍龟，行藏自可期。但逢公道日，即是命通时。乐善知无厌，操心幸不欺。岂能花下泪，长似去年垂。
木落曙江晴，寒郊极望平。孤舟三楚去，万里独吟行。鸟占横查立，人当故里耕。十年来复去，不觉二毛生。
怀君非一夕，此夕倍堪悲。华发犹漂泊，沧洲又别离。冷禽栖不定，衰叶堕无时。况值干戈隔，相逢未可期。
因君话故国，此夕倍依依。旧业临秋水，何人在钓矶。浮名如纵得，沧海亦终归。却是风尘里，如何便息机。
朝吟复暮吟，只此望知音。举世轻孤立，何人念苦心。他乡无旧识，落日羡归禽。况住寒江上，渔家似故林。
荒斋原上掩，不出动经旬。忽觉草木变，始知天地春。方期五字达，未厌一箪贫。丽句劳相勉，余非乐钓纶。
承家望一名，几欲问君平。自小非无志，何年即有成。岂能长失路，争忍学归耕。不拟逢昭代，悠悠过此生。
天涯憔悴身，一望一霑巾。在处有芳草，满城无故人。怀才皆得路，失计自伤春。清镜不能照，鬓毛愁更新。
物外与谁期，人间又别离。四方多事日，高岳独游时。猿狖潇湘树，烟波屈宋祠。无因陪此去，空惜鬓将衰。
欲怆峨嵋别，中宵寝不能。听残池上雨，吟尽枕前灯。失计方期隐，修心未到僧。云门一万里，应笑又担簦。
故里花应尽，江楼梦尚残。半生吟欲过，一命达何难。特立珪无玷，相思草有兰。二年春怅望，不似在长安。
干时虽苦节，趋世且无机。及觉知音少，翻疑所业非。青云如不到，白首亦难归。所以沧江上，年年别钓矶。
常时岂不别，此别异常情。南国初闻雁，中原未息兵。暗蛩侵语歇，疏磬入吟清。曾听无生说，辞师话此行。
身世两相惜，秋云每独兴。难将尘界事，话向雪山僧。力善知谁许，归耕又未能。此怀平不得，挑尽草堂灯。
哀猿听未休，禅景夜方幽。暂得同僧静，那能免客愁。影摇云外树，声袅月中秋。曾向巴江宿，当时泪亦流。
以色静胡尘，名还异众嫔。免劳征战力，无愧绮罗身。骨竟埋青冢，魂应怨画人。不堪逢旧宅，寥落对江滨。
三十世皇都，萧条是霸图。片墙看破尽，遗迹渐应无。野径通荒苑，高槐映远衢。独吟人不问，清冷自呜呜。
章句积微功，星霜二十空。僻应如我少，吟喜得君同。月上僧归后，诗成客梦中。更闻栖鹤警，清露滴青松。
故国望不见，愁襟难暂开。春潮映杨柳，细雨入楼台。静少人同到，晴逢雁正来。长安远于日，搔首独徘徊。
兰杜晓香薄，汀洲夕露繁。并闻燕塞雁，独立楚人村。雾散孤城上，滩回曙枕喧。不堪逢贾傅，还欲吊湘沅。
一日又将暮，一年看即残。病知新事少，老别旧交难。山尽路犹险，雨馀春却寒。那堪试回首，烽火是长安。
与世渐无缘，身心独了然。讲销林下日，腊长定中年。磬绝朝斋后，香焚古寺前。非因送小朗，不到虎谿边。
几行归去尽，片影独何之。暮雨相呼失，寒塘独下迟。渚云低暗度，关月冷遥随。未必逢矰缴，孤飞自可疑。
怀师不可攀，师往杳冥间。林下谁闻法，尘中只见山。终年人不到，尽日鸟空还。曾听无生说，应怜独未还。
微灯照寂寥，此夕正迢迢。丹桂得已晚，故山归尚遥。虫声移暗壁，月色动寒条。此去如真隐，期君试一瓢。
久客厌岐路，出门吟且悲。平生未到处，落日独行时。芳草不长绿，故人无重期。那堪更南渡，乡国已天涯。
坐彻秦城夏，行登越客船。去留那有著，语默不离禅。叶拥临关路，霞明近海天。更寻同社侣，应得虎溪边。
孤吟望至公，已老半生中。不有同人达，兼疑此道穷。只应才自薄，岂是命难通。尚激抟溟势，期君借北风。
忽忆曾栖处，千峰近沃州。别来秦树老，归去海门秋。汲带寒汀月，禅邻贾客舟。遥思清兴惬，不厌石林幽。
烟老石矶平，袁郎夜泛情。数吟人不遇，千古月空明。人事年年别，春潮日日生。无因逢谢尚，风物自凄清。
渚田芳草遍，共忆故山春。独往沧洲暮，相看白发新。定过林下寺，应见社中人。只恐东归后，难将鸥鸟亲。
陶令昔居此，弄琴遗世荣。田园三亩绿，轩冕一铢轻。衰柳自无主，白云犹可耕。不随陵谷变，应只有高名。
汀洲一夜泊，久客半连樯。尽说逢秋色，多同忆故乡。孤冈生晚烧，独树隐回塘。欲问东归路，遥知隔渺茫。
长安名利路，役役古田今。征骑少闲日，绿杨无旧阴。水侵秦甸阔，草接汉陵深。紫阁曾过处，依稀白鸟沈。
中朝轩冕内，久绝宁家亲。白社同孤立，青云独并伸。致君期折槛，举职在埋轮。须信尧庭草，犹能指佞人。
闻钟独不斋，何事更关怀。静少人过院，闲从草上堦。生台无鸟下，石路有云埋。为忆禅中旧，时犹梦百崖。
绝岛跨危栏，登临到此难。夕阳高鸟过，疏雨一钟残。骇浪摇空阔，灵山厌渺漫。那堪更回首，乡树隔云端。
汉皇轻万乘，方士说三丹。不得修心要，翻知出世难。茂陵春竟绿，金掌曙空寒。何似先生去，翩翩逐彩鸾。
迟迟傍晓阴，昨夜色犹深。毕竟终须落，堪悲古与今。明年何处见，尽日此时心。蜂蝶无情极，残香更不寻。
青青伊涧松，移植在莲宫。藓色前朝雨，秋声半夜风。长闲应未得，暂赏亦难同。不及禅栖者，相看老此中。
年年南涧滨，力尽志犹存。雨雪朝耕苦，桑麻岁计贫。战添丁壮役，老忆太平春。见说经荒后，田园半属人。
杜门朝复夕，岂是解谋身。梦不离泉石，林唯称隐沦。渐谙浮世事，转忆故山春。南国水风暖，又应生白𬞟。
谗胜祸难防，沈冤信可伤。本图安楚国，不是怨怀王。庙古碑无字，洲晴蕙有香。独醒人尚笑，谁与奠椒浆。
一磴出林端，千峰次第看。长闲如未遂，暂到亦应难。谷树云埋老，僧窗瀑影寒。自嫌心不达，向此梦长安。
一径入千岑，幽人许重寻。不逢秦世乱，未觉武陵深。石转生寒色，云归带夕阴。却愁危坐久，看尽暝栖禽。
风紧日凄凄，乡心向此迷。水分平楚阔，山接故关低。客路缘烽火，人家厌鼓鼙。那堪独驰马，江树穆陵西。
旅泛本无定，相逢那可期。空怀白阁夜，未荅碧云诗。暮雨潮生早，春寒雁到迟。所思今不见，乡国正天涯。
步步入林中，山穷意未穷。偏逢僧话久，转与鹤栖同。烛焰风销尽，兰条露湿空。又须从此别，江上正秋鸿。
长为乡思侵，望极即霑襟。不是前山色，能伤愁客心。平芜连海尽，独树隐云深。况复斜阳外，分明有去禽。
看看秋色晚，又是出门时。白发生非早，青云去自迟。梦唯怀上国，迹不到他岐。以此坚吾道，还无愧已知。
幽植众宁知，芬芳只暗持。自无君子佩，未是国香衰。白露霑长草，春风到每迟。不如当路草，芬馥欲何为。
迢遰三巴路，羇危万里身。乱山残雪夜，孤烛异乡春。渐与骨肉远，转于僮仆亲。那堪正漂泊，明日岁华新。
北陆候才变，南枝花已开。无人同怅望，把酒独裴回。冻白雪为伴，寒香风是媒。何因逢越使，肠断谪仙才。
旅寓在江郊，秋风正寂寥。紫泥虚宠奖，白发已渔樵。事往凄凉在，时危志气销。若为将朽质，犹拟杖于朝。
守道得途迟，中兼遇乱离。刚肠成绕指，玄发转垂丝。客路少安处，病床无稳时。弟兄消息绝，独敛向隅眉。
社后重阳近，云天澹薄间。目随棋客静，心共睡僧闲。归鸟城衔日，残虹雨在山。寂寥思晤语，何夕款柴关。
息虑狎群鸥，行藏合自由。春寒宜酒病，夜雨入乡愁。道向危时见，官因乱世休。外人相待浅，独说济川舟。
晓景山河爽，闲居巷陌清。已能消滞念，兼得散馀酲。汲水人初起，回灯燕暂惊。放怀殊未足，圆隙已尘生。
行乐江郊外，追凉山寺中。静阴生晚绿，寂虑延清风。运塞地维窄，气苏天宇空。何人识幽抱，目送冥冥鸿。
景寂有玄味，韵高无俗情。他山冰雪解，此水波澜生。影重验花密，滴稀知酒清。忙人常扰扰，安得心和平。
暑雨洒和气，香风吹日华。瞬龙惊汗漫，翥凤綷云霞。悬圃珠为树，天池玉作砂。丹霄能几级，何必待乘槎。
黍谷纯阳入，鸾霄瑞彩生。岳灵分正气，仙卫借神兵。污俗迎风变，虚怀遇物倾。千钧将一羽，轻重在平衡。
深将宠辱齐，往往亦凄凄。白日知丹抱，青云有旧蹊。嗜咸凌鲁济，恶洁助泾泥。风雨今如晦，堪怜报晓鸡。
阳光不照临，积阴生此类。非无惜死心，奈有灭明意。妆穿粉焰焦，翅扑兰膏沸。为尔一伤嗟，自弃非天弃。
春风狂似虎，春浪白于鹅。柳密藏烟易，松长见日多。石崖采芝叟，乡俗摘茶歌。道在无伊郁，天将奈尔何。
幽独起侵晨，山莺啼更早。门巷掩萧条，落花满芳草。烟和魂共远，春与人同老。默默又依依，凄然此怀抱。
苦吟看坠叶，寥落共天涯。壮岁空为客，初寒更忆家。雨墙经月藓，山菊向阳花。因味碧云句，伤哉后会赊。
相思凡几日，日欲咏离衿。直得吟成病，终难状此心。解衣悲缓带，搔首闷遗簪。西岭斜阳外，潜疑是故林。
野寺看红叶，县城闻𢭏衣。自怜痴病苦，犹共赏心违。高阁正临夜，前山应落晖。离情在烟鸟，遥入故关飞。
八月初长夜，千山第一程。款颜唯有梦，怨泣却无声。祖席诸宾散，空郊匹马行。自怜非达识，局促为浮名。
何处一屏风，分明怀素踪。虽多尘色染，犹见墨痕浓。怪石奔秋涧，寒藤挂古松。若教临水畔，字字恐成龙。
景色方妍媚，寻真出近郊。宝香炉上𦶟，金磬佛前敲。蔓草棱山径，晴云拂树梢。支公禅寂处，时有鹤来巢。
暑气檐前过，蝉声树杪交。待潮生浦口，看雨过山坳。才见兰舟动，仍闻桂檝敲。窣云朱槛好，终睹凤来巢。
仗剑夜巡城，衣襟满霜霰。贼火遍郊坰，飞焰侵星汉。积雪似空江，长林如断岸。独凭女墙头，思家起长叹。
青桐承雨声，声声何重叠。疏滴下高枝，次打敧低叶。鸟湿更梳翎，人愁方拄颊。独自上西楼，风襟寒帖帖。
刺绣非无暇，幽窗自鲜欢。手香江橘嫩，齿软越梅酸。密约临行怯，私书欲报难。无凭谙鹊语，犹得暂心宽。
骄马锦连钱，乘骑是谪仙。和裙穿玉镫，隔袖把金鞭。去带懵腾醉，归成困顿眠。自怜输厩吏，馀煖在香鞯。
纷纭隔窗语，重约蹋青期。总得相逢处，无非欲去时。恨深书不尽，宠极意多疑。惆怅桃源路，惟教梦寐知。
侍女动妆籢，故故惊人睡。那知本未眠，背面偷垂泪。懒卸凤皇钗，羞入鸳鸯被。时复见残灯，和烟坠金穗。
纨扇相敧绿，香囊独立红。浸淫因重露，狂暴是秋风。逸调无人唱，秋塘每夜空。何繇见周昉，移入画屏中。
见时浓日午，别处暮钟残。景色疑春尽，襟怀似酒阑。两情含眷恋，一饷致辛酸。夜静长廊下，难寻屐齿看。
秋雨五更头，桐竹鸣骚屑。却似残春间，断送花时节。空楼雁一声，远屏灯半灭。绣被拥娇寒，眉山正愁绝。
睡髻休频拢，春眉忍更长。整钗栀子重，泛酒菊花香。绣叠昏金色，罗揉损砑光。有时闲弄笔，亦画两鸳鸯。
甚感殷勤意，其如阻碍何。隔帘窥绿齿，映柱送横波。老大逢知少，襟怀暗喜多。因倾一尊酒，聊以慰蹉跎。
岳寺清秋霁，宸游永日闲。霓旌森物外，凤吹落人间。玉漱穿城水，屏开对阙山。皆知圣情悦，丽藻洒芳兰。
片水耸层桥，祥烟霭庆霄。昼花铺广宴，晴电闪飞桡。浪叠摇仙仗，风微定彩标。都人同盛观，不觉在行朝。
岁久无泉引，春来仰雨流。萍枯黏朽槛，沙浅露沈舟。照影人何在，持竿客寄游。翛然兴废外，回首谢眠鸥。
春候侵残腊，江芜绿已齐。风高莺啭涩，雨密雁飞低。向日心须在，归朝路欲迷。近闻惊御火，犹及灞陵西。
山禽连夜叫，兼雨未尝休。尽道思归乐，应多离别愁。我家方旅食，故国在沧洲。闻此不能寐，青灯茆屋幽。
一夜鸟飞鸣，关关彻五更。似因归路隔，长使别魂惊。未省愁雨暗，就中伤月明。须知越吟客，欹枕不胜情。
休公何处在，知我宦情无。已似冯唐老，方知武子愚。一身仍更病，双阙又须趋。若得重相见，冥心学半铢。
漠漠澹云烟，秋归泽国天。风高还促燕，雨细未妨蝉。静引荒城望，凉惊旅枕眠。更堪憔悴里，欲泛洞庭船。
一室四无邻，荒郊接古津。幽闲消俗态，摇落露家贫。绝迹思浮海，修书懒寄秦。东西不复问，翻笑泣岐人。
树远天疑尽，江奔地欲随。孤帆落何处，残日更新离。客是凄凉本，情为系滞枝。寸肠无计免，应只楚猿知。
危槛等飞樯，闲追晚际凉。青林上雨色，白鸟破溪光。目以高须极，心因静更伤。唯公旧相许，早晚侍长杨。
微雨过菰苇，野居生早凉。襟期渐萧洒，精爽欲飞扬。鱼买罾头活，酒沽船上香。不缘人不用，始道静胜忙。
片雨过前汀，端居枕簟清。病魔随暑退，诗思傍凉生。别燕殷勤语，残蝉仿佛鸣。古来悲不尽，况我本多情。
一棹归何处，苍茫落照昏。无人应失路，有树始知春。湖岸春耕废，江城战鼓喧。儒冠解相悮，学剑尽乘轩。
寒潮落远汀，暝色入柴扃。漏永沈沈静，灯孤的的清。林风移宿鸟，池雨定流萤。尽夜成愁绝，啼蛩莫近庭。
掠水身犹重，偎风力尚微。瓦苔难定立，檐雨忽喧归。未识重溟远，先愁一叶飞。衔泥在他日，两两占春晖。
白发又经秋，端居海上洲。无机因事发，有涕为时流。新酒乘凉压，残碁隔夜收。公车无路入，同拜老闲侯。
寺在五峰阴，穿缘一径寻。云藏古殿暗，石护小房深。宿鸟连僧定，寒猿应客吟。上方应见海，月出试登临。
路岐无乐处，时节倍思家。彩索飏轻吹，黄鹂啼落花。连干驰宝马，历禄鬬香车。行客胜回首，看看春日斜。
重门随地险，一径入天开。华岳眼前尽，黄河脚底来。飞轩何满路，丹陛正求才。独我疏慵质，飘然又此回。
家住丛台旧，名参绛圃新。醉波疑夺烛，娇态欲沈春。伴雨聊过楚，归云定占秦。桃花正浓暖，争不浪迷人。
园密花藏易，楼深月到难。酒虚留客尽，灯暗远更残。麝想眉间印，鸦知顶上盘。文王之囿小，莫惜借人看。
沧溟分故国，渺渺泛杯归。天尽终期到，人生此别稀。无风亦骇浪，未午已斜晖。系帛何须雁，金乌日日飞。
万里指吴山，高秋杖锡还。别来双阙老，归去片云闲。师在有无外，我婴尘土间。居然本相别，不要惨离颜。
月上簟如水，轩高帘在钩。竹声寒不夏，蛩思静先秋。偶得清宵兴，方知白日愁。所思何处远，斜汉欲低流。
鸾镜长侵夜，鸳衾不识寒。羞多转面语，妒极定睛看。金市旧居近，钿车新造宽。春期莫相悮，一日百花残。
亭上风犹急，桥边月已斜。柳寒难吐絮，浪浊不成花。岐路春三月，园林海一涯。萧然正无寐，夜橹莫咿哑。
战鼙鸣未已，瓶屦抵何乡。偶别尘中易，贪归物外忙。后蝉抛鄠杜，先雁下潇湘。不得从师去，殷勤谢草堂。
恨极同填海，情长抵导江。丁香从小结，莲子彻枝双。整髻花当槛，吹灯月在窗。秦台非久计，早晚降霓幢。
苦贫皆共雪，吾子岂同悲。永日应无食，经宵必有诗。渚宫寒过节，华省试临期。努力图西去，休将冻馁辞。
岁暮长安客，相逢酒一杯。眼前闲事静，心里故山来。池影含新草，林芳动早梅。如何不归去，霜鬓共风埃。
旅夕那禁雨，梅天已思秋。未明孤枕倦，相吊一灯愁。有恋惭沧海，无机奈白头。何人得浓睡，溪上钓鱼舟。
僧中难得静，静得是吾师。到阙不求紫，归山秪爱诗。临风翘雪足，向日剃霜髭。自叹眠漳久，双林动所思。
天青织未遍，风急舞难成。粉重低飞蝶，黄沈不语莺。自随春霭乱，还放夕阳明。惆怅池塘上，荷珠点点倾。
紫殿久霑恩，东归过海门。浮荣知是梦，轻别肯销魂。明发先晨鸟，寒栖入暝猿。蕺山如重到，应老旧云根。
昨夜星辰动，仙郎近汉关。玳筵吟雪罢，锦帐押春还。已到青云上，应栖绛圃间。临卭有词赋，一为奏天颜。
寒流万派碧，南渡见烟光。人向隋宫近，山盘楚塞长。有村皆绿暗，无径不红芳。已带伤春病，如何更异乡。
自与莺为地，不教花作媒。细应和雨断，轻秪爱风裁。好拂锦步障，莫遮铜雀台。灞陵千万树，日暮别离回。
泽春关路迥，暮雨细霏霏。带雾昏河浪，和尘重客衣。望中迷去骑，愁里乱斜晖。惆怅家山远，溟蒙湿翠微。
固教梅忍落，休与杏藏娇。已过冬疑剩，将来暖未饶。玉堦残雪在，罗荐暗魂销。莫问王孙事，烟芜正寂寥。
天边月初落，马上梦犹残。关树苍苍晓，玉阶澹澹寒。宦游终自苦，身世静堪观。争似山中隐，和云枕碧湍。
昨来非有意，今去亦无心。阙下抛新院，江南指旧林。瓶添新涧绿，笠卸晚峰阴。八字如相许，终辞尺组寻。
大华积秋雪，禁闱生夜寒。砚冰忧诏急，灯烬惜更残。正遂攀稽愿，翻追访戴欢。更为三日约，高兴未将阑。
两两自依依，南园烟露微。住时须并住，飞处要交飞。草浅忧惊吹，花残惜晚晖。长交撷芳女，夜梦远人归。
日落野原秀，雨馀云物闲。清时正愁绝，高处正跻攀。京洛遥天外，江河战鼓间。孤怀欲谁寄，应望塞鸿还。
夏在先催过，秋赊已被迎。自应人不会，莫道物无情。木叶纵未落，鬓丝还易生。西风正相乱，休上夕阳城。
衰柳迷隋苑，衡门啼暮鸦。茅厨烟不动，书牖日空斜。悔下东山石，贫于南阮家。沈忧损神虑，萱草自开花。
殷勤赵公子，良夜竟相留。朗月生东海，仙娥在北楼。酒阑珠露滴，歌迥石城秋。本为愁人设，愁人到晓愁。
深岩贫复病，榜到见君名。贫病浑如失，山川顿觉清。一春新酒兴，四海旧诗声。日使能吟者，西来步步轻。
还如费冠卿，向此振高名。肯羡鱼须美，长夸鹤氅轻。理琴寒指倦，试药黑髭生。时泰难云卧，随看急诏行。
非惟消旱暑，且喜救生民。天地如蒸湿，园林似却春。洗风清枕簟，换夜失埃尘。又作丰年望，田夫笑向人。
非不欲前去，此情非自由。星辰照何处，风雨送凉秋。寒锁空江梦，声随黄叶愁。萧萧犹未已，早晚去𬞟洲。
空迹昼苍茫，沙腥古战场。逢春多霰雪，生计在牛羊。冷角吹乡泪，干榆落梦床。从来山水客，谁谓到渔阳。
南陌生岐穗，农家乐事多。塍畦交茂绿，苗实际清和。日布玲珑影，风翻浩荡波。来牟知帝力，含哺有衢歌。
早被婵娟误，欲妆临镜慵。承恩不在貌，教妾若为容。风暖鸟声碎，日高花影重。年年越溪女，相忆采芙蓉。
寂寂白云门，寻真不遇真。祗应松上鹤，便是洞中人。药圃花香异，沙泉鹿迹新。题诗留姓字，他日此相亲。
君到姑苏见，人家尽枕河。古宫闲地少，水港小桥多。夜市卖菱藕，春船载绮罗。遥知未眠月，乡思在渔歌。
麻川清见底，似入武陵溪。两岸山相向，三春鸟乱啼。酒旗和柳动，僧屋与云齐。即此吾乡路，怀君梦不迷。
病眼看春榜，文场公道开。朋人登第尽，白发出山来。处世曾无过，惟天合是媒。长安不觉远，期遂一名回。
到处有同人，多为赋与文。诗中难得友，湖畔喜逢君。冻把城根雪，风开岳面云。苦吟吟不足，争忍话离群。
去越从吴过，吴疆与越连。有园多种橘，无水不生莲。夜市桥边火，春风寺外船。此中偏重客，君去必经年。
自小即南北，未如今日离。封疆初尽处，人使却回时。开口有所忌，此心无以为。行行复垂泪，不称是男儿。
人生当贵盛，修德可延之。不虑有今日，争教无破时。藓斑题字壁，花发带巢枝。何况蒿原上，荒坟与折碑。
一到天台寺，高低景旋生。共僧岩上坐，见客海边行。野色人耕破，山根浪打鸣。忙时向闲处，不觉有闲情。
马上览春色，丈夫惭泪垂。一生看却老，五字未逢知。酒力不能久，愁根无可医。明年到今日，公道与谁期。
求名日苦辛，日望日荣亲。落叶山中路，秋霖马上人。晨昏知汝道，诗酒卫吾身。自笑抛麋鹿，长安拟醉春。
贤宰宰斯邑，政闻闾里间。都缘民讼少，长觉吏徒闲。帆落樽前浦，钟鸣枕上山。回舟却惆怅，数宿钓鱼湾。
不计禅兼律，终须入悟门。解空非有自，所得是无言。眼豁浮生梦，心澄大道源。今来习师者，多鏁教中猿。
师爱无尘地，江心岛上居。接船求化惯，登陆赴斋疏。载士春栽树，抛生日𫗪鱼。入云萧帝寺，毕竟欲何如。
朝别使君门，暮投江上村。从来无旧分，临去望何恩。行计自不定，此心谁与论。秋猿叫寒月，祗欲断人魂。
满酌劝君酒，劝君君莫辞。能禁几度别，即到白头时。晚岫无云蔽，春帆有燕随。男儿两行泪，不欲等闲垂。
步步入山门，仙家鸟径分。渔樵不到处，麋鹿自成群。石面迸出水，松头穿破云。道人星月下，相次礼茅君。
冰齿味瑶轴，祗应神鬼知。坐当群静后，吟到月沈时。雪峡猿声健，风柽鹤立危。篇篇一字字，谁复更言诗。
三族不当路，长年犹布衣。苦吟天与性，直道世将非。雁夜愁痴坐，渔乡老忆归。为儒皆可立，自是拙时机。
如我如君者，不妨身晚成。但从时辈笑，自得古人情。共莫更初志，俱期立后名。男儿且如此，何用叹平生。
无禄奉晨昏，闲居几度春。江湖苦吟士，天地最穷人。书剑同三友，蓬蒿外四邻。相知不相荐，何以自谋身。
别来春又春，相忆喜相亲。与我为同志，如君能几人。何时吟得力，渐老事关身。惟有前溪水，年年濯客尘。
田翁真快活，婚嫁不离村。州县供输罢，追随鼓笛喧。盘飧同老少，家计共田园。自说身无事，应官有子孙。
近腊饶风雪，闲房冻坐时。书生教到此，天意转难知。吟苦猿三叫，形枯柏一枝。还应公道在，未忍与山期。
一雨三秋色，萧条古寺间。无端登水阁，有处似家山。白日生新事，何时得暂闲。将知老僧意，未必恋松关。
深山多隙地，无力及耕桑。不是营生拙，都缘觅句忙。破窗风翳烛，穿屋月侵床。吾友应相笑，辛勤道未光。
四海欲行遍，不知终遇谁。用心常合道，出语或伤时。拟作闲人老，惭无识者嗤。如今已无计，祗得苦于诗。
江上山头寺，景留吟客船。遍游销一日，重到是何年。沙鸟多翘足，岩僧半露肩。为诗多语涩，喜此得终篇。
秋色上庭枝，愁怀切向谁。青云无势日，华发有狂时。枕上闻风雨，江南系别离。如何吟到此，此道不闻知。
山馆坐待晓，夜长吟役神。斜风吹败叶，寒烛照愁人。蕴蓄天然性，浇讹世恶真。男儿出门志，不独为谋身。
众僧尊夏腊，灵岳遍曾登。度水手中杖，行山溪畔藤。心空默是印，眉白雪为棱。自得巡方道，栖禅老未能。
欲住住不得，出门天气秋。惟知偷拭泪，不忍更回头。此日祗愁老，况身方远游。孤寒将五字，何以动诸侯。
酒寒无小户，请满酌行杯。若待雪消去，自然春到来。出城人迹少，向暮鸟声哀。未遇应关命，侯门处处开。
一簇楚江山，江山胜此难。觅人来画取，到处得吟看。鹤隐松声尽，鱼沈槛影寒。自知心未了，闲话亦多端。
长忆在庐岳，免低尘土颜。煮茶窗底水，采药屋头山。是境皆游遍，谁人不羡闲。无何一名系，引出白云间。
虽小天然别，难将众木同。侵僧半窗月，向客满襟风。枝拂行苔鹤，声分叫砌虫。如今未堪看，须是雪霜中。
客路行多少，干人无易颜。未成终老计，难致此身闲。月兔走入海，日乌飞出山。流年留不得，半在别离间。
自见来如此，未尝离洞门。结茅遮雨雪，采药给晨昏。古树藤缠杀，春泉鹿过浑。悠悠无一事，不似属乾坤。
紫阁白云端，云中有地仙。未归蓬岛上，犹隐国门前。洞口人无迹，花阴鹿自眠。焚香赋诗罢，星月冷遥天。
鼓角城中寺，师居日得闲。必能行大道，何用在深山。破衲新添线，空门夜不关。心知与眼见，终取到无间。
得罪非天意，分明谪去身。一心贪谏主，开口不防人。自古有迁客，何朝无直臣。喧然公论在，虽滞楚南春。
归捷中华第，登船鬓未丝。直应天上桂，别有海东枝。国界波穷处，乡心日出时。西风送君去，莫虑到家迟。
白发随梳落，吟怀说向谁。敢辞成事晚，自是出山迟。拟动如浮海，凡言似课诗。终身事知己，此外复何为。
本国兵戈后，难官在此时。远分天子命，深要使君知。但遂生灵愿，当应雨露随。江山胜他郡，闲赋庾楼诗。
一饭尚怀感，况攀高桂枝。此恩无报处，故国远归时。祗恐兵戈隔，再趋门馆迟。茅堂拜亲后，特地泪双垂。
立马不忍上，醉醒天气寒。都缘在门易，直似别家难。世路既如此，客心须自宽。江村亦饥冻，争及问长安。
凡游南国者，未有不蹉跎。到海路难尽，挂帆人更多。潮沙分象迹，花洞响蛮歌。纵有投文处，于君能几何。
谪宦自麻衣，衔冤至死时。山根三尺墓，人口数联诗。仙桂终无分，皇天似有私。暗松风雨夜，空使老猿悲。
一望一苍然，萧骚起暮天。远山横落日，归鸟度平川。家是去秋别，月当今夕圆。渔翁似相伴，彻晓苇丛边。
我受羁栖惯，客情方细知。好看前路事，不比在家时。勉汝言须记，闻人善即师。旅中无废业，时作一篇诗。
儒为君子儒，儒道不妨孤。白发多生矣，青山可住乎。徉狂宁是事，巧达又非夫。祗此平生愿，他人肯信无。
凡吊先生者，多伤荆棘间。不知三尺墓，高却九华山。天地有何外，子孙无亦闲。当时若征起，未必得身还。
溪翁居静处，溪鸟入门飞。早起钓鱼去，夜深乘月归。见君无事老，觉我有求非。不说风霜苦，三冬一草衣。
凭君满酌酒，听我醉中吟。客路如天远，侯门似海深。新坟侵古道，白发恋黄金。共有人间事，须怀济物心。
道了亦未了，言闲今且闲。从来无住处，此去向何山。片石树阴下，斜阳潭影间。请师留偈别，恐不到人寰。
忽起地仙兴，飘然出旧山。于身无切事，在世有馀闲。日月浮生外，乾坤大醉间。故园华表上，谁得见君还。
世乱信难通，乡心日万重。弟兄皆向善，天地合相容。大野阴云重，连城杀气浓。家山白云里，卧得最高峰。
若以名场内，谁无一轴诗。纵饶生白发，岂敢怨明时。知己虽然切，春官未必私。宁教读书眼，不有看花期。
省得前年别，𬞟洲旅馆中。乱离身不定，彼此信难通。侯国兵虽敛，吾乡业已空。秋来忆君梦，夜夜逐征鸿。
天下为官者，无君一轴诗。数联同我得，当代遇谁知。年齿吟将老，生涯说可悲。何当抛手板，邻隐过危时。
门前通大道，望远上高台。落日人行尽，穷边信不来。还闻战得胜，未见敕招回。却入机中坐，新愁织不开。
欲露尘中事，其如不易言。家山一离别，草树匝春暄。吹梦风天角，啼愁雪岳猿。伫思心觉满，何以远门轩。
倚郭难为宰，非君即有私。惟凭野老口，不立政声碑。苦甚求名日，贫于未选时。溪山竟如此，利得且吟诗。
天有惜花意，恐花开染尘。先教微雪下，始放满城春。且醉登楼客，重期出郭人。因酬郢中律，霜鬓数茎新。
自从天下乱，日晚别庭闱。兄弟团𪢮乐，羁孤远近归。文章甘世薄，耕种喜山肥。直待中兴后，方应出隐扉。
日日惊身事，凄凄欲断魂。时清不自立，发白傍谁门。中路残秋雨，空山一夜猿。公卿得见面，怀抱细难言。
久劳风水上，禅客喜相依。挂衲虽无分，修心未觉非。日沈山虎出，钟动寺禽归。月上潮平后，谈空渐入微。
一县今如此，残民数不多。也知贤宰切，争奈乱兵何。皆自干戈达，咸思雨露和。应怜住山者，头白未登科。
痛饮复高歌，愁终不奈何。家山随日远，身事逐年多。没雁云横楚，兼蝉柳夹河。此心闲未得，到处被诗磨。
尽与贫为患，唯余即不然。四方无静处，百口度荒年。白发生闲事，新诗出数联。时情竟如此，不免却归田。
丹霄桂有枝，未折未为迟。况是孤寒士，兼行苦涩诗。杏园人醉日，关路独归时。更卜深知意，将来拟荐谁。
草白河冰合，蕃戎出掠频。戍楼三号火，探马一条尘。战士风霜老，将军雨露新。封侯不由此，何以慰征人。
交道有寒暑，在人无古今。与君中夜话，尽我一生心。所向未得志，岂惟空解吟。何当重相见，旧隐白云深。
善政无惭色，吟归似等闲。惟将六幅绢，写得九华山。求理头空白，离京债未还。仍闻猿与鹤，都在一船间。
一家相别意，不得不澘然。远作南方客，初登上水船。岳钟思冷梦，湘月少残篇。便有归来计，风波亦隔年。
脱衣将换酒，对酌话何之。雨后秋萧索，天涯晚别离。人生无此恨，鬓色不成丝。未得重相见，看君马上诗。
自小僻于诗，篇篇恨不奇。苦吟无暇日，华发有多时。进取门难见，升沈命未知。秋风夜来急，还恐到京迟。
乡里为儒者，唯君见我心。诗书常共读，雨雪亦相寻。贫贱志气在，子孙交契深。古人犹晚达，况未鬓霜侵。
不易为离抱，江天即见鸿。暮帆何处落，凉月与谁同。木叶新霜后，渔灯夜浪中。时难慎行止，吾道利于穷。
天下方多事，逢君得话诗。直应吾道在，未觉国风衰。生计吟消日，人情醉过时。雅篇三百首，留作后来师。
木叶落时节，旅人初梦惊。钟才枕上尽，事已眼前生。吟发不长黑，世交无久情。且将公道约，未忍便归耕。
吾辈道何穷，寒山细雨中。儿童书懒读，果粟树将空。言论关时务，篇章见国风。升平犹可用，应不废为公。
江亭当废国，秋景倍萧骚。夕照残荒垒，寒潮涨古濠。就田看鹤劣，隔水见僧高。无限前朝事，醒吟易觉劳。
故国看看远，前程计在谁。五更听角后，一叶渡江时。吾道天宁丧，人情日可疑。西陵向西望，双泪为君垂。
君贫我亦贫，为善喜为邻。到老如今日，无心愧古人。闭门非傲世，守道是谋身。别有同山者，其如未可亲。
吾道在五字，吾身宁陆沈。凉生中夜雨，病起故山心。烛共寒酸影，蛩添苦楚吟。何当遂归去，一径入松林。
驱马傍江行，乡愁步步生。举鞭挥柳色，随手失蝉声。秋稼缘长道，寒云约古城。家贫遇丰岁，无地可归耕。
贾岛还如此，生前不见春。岂能诗苦者，便是命羁人。家事因吟失，时情碍国亲。多应衔恨骨，千古不为尘。
何为先生死，先生道日新。青山明月夜，千古一诗人。天地空销骨，声名不傍身。谁移耒阳冢，来此作吟邻。
不得同君住，当春别帝乡。年华落第老，岐路出关长。芳草缘流水，残花向夕阳。怀亲暂归去，非是钓沧浪。
贾岛怜无可，都缘数句诗。君虽是后辈，我谓过当时。溪浪和星动，松阴带鹤移。同吟到明坐，此道淡谁知。
海涨兵荒后，为官合动情。字人无异术，至论不如清。草履随船卖，绫梭隔水鸣。唯持古人意，千里赠君行。
君诗通大雅，吟觉古风生。外却浮华景，中含教化情。名应高日月，道可润公卿。莫以孤寒耻，孤寒达更荣。
山半一山寺，野人秋日登。就中偏爱石，独上最高层。有果猿攀树，无斋鸽看僧。儒门自多事，来此复何能。
帝里无相识，何门迹可亲。愿开言重口，荐与分深人。卷许新诗出，家怜旧业贫。今从九江去，应免更迷津。
李杜复李杜，彼时逢此时。干戈侵帝里，流落向天涯。岁月消于酒，平生断在诗。怀才不得志，祗恐满头丝。
闲坐细思量，唯吟不可忘。食无三亩地，衣绝一株桑。蝉树生寒色，渔潭落晓光。青云旧知己，未许钓沧浪。
相逢尽说归，早晚遂归期。流水多通处，孤舟少住时。干人不得已，非我欲为之。及此终无愧，其如道在兹。
南海南边路，君游祗为贫。山川多少地，郡邑几何人。花鸟名皆别，寒暄气不均。相期早晚见，莫待瘴侵身。
诗道将仙分，求之不可求。非关从小学，应是数生修。蟾桂云梯折，鳌山鹤驾游。他年两成事，堪喜是邻州。
白发根丛出，镊频愁不开。自怜空老去，谁信苦吟来。客路东西阔，家山早晚回。翻思钓鱼处，一雨一层苔。
县称诗人理，无嫌日寂寥。溪山入城郭，户口半渔樵。月满弹琴夜，花香漉酒朝。相思不相见，烟水路迢迢。
四海无寸土，一生惟苦吟。虚垂异乡泪，不滴别人心。雨色凋湘树，滩声下塞禽。求归归未得，不是掷光阴。
世间何事好，最好莫过诗。一句我自得，四方人已知。生应无辍日，死是不吟时。始拟归山去，林泉道在兹。
触目生归思，那堪路七千。腊中离此地，马上见明年。郡邑溪山巧，寒暄日月偏。自疑双鬓雪，不似到南天。
战士说辛勤，书生不忍闻。三边远天子，一命信将军。野火烧人骨，阴风卷阵云。其如禁城里，何以重要勋。
地僻春来静，深宜长者居。好花都待晚，修竹不妨疏。雁入湘江食，人侵晓色锄。似君无学处，头白道如初。
病向名场得，终为善误身。无儿承后嗣，有女托何人。葬礼难求备，交情好者贫。惟馀旧文集，一览一沾巾。
𣃁破苍苔色，因栽十数茎。窗风从此冷，诗思当时清。酒入杯中影，棋添局上声。不同桃与李，潇洒伴书生。
下第言之蜀，那愁举别杯。难兄方在幕，上相复怜才。鸟径盘春霭，龙湫发夜雷。临邛无久恋，高桂待君回。
乱世归山谷，征鼙喜不闻。诗书犹满架，弟侄未为军。山犬眠红叶，樵童唱白云。此心非此志，终拟致明君。
大道本无幻，常情自有魔。人皆迷著此，师独悟如何。为岳开窗阔，因虫长草多。说空空说得，空得到维摩。
未得青云志，春同秋日情。花开如叶落，莺语似蝉鸣。道合和贫守，诗堪与命争。饥寒是吾事，断定不归耕。
一宿三秋寺，闲忙与晓分。细泉山半落，孤客夜深闻。鹤去巢盛月，龙潜穴拥云。苦吟方见景，多恨不同君。
如君真道者，乱世有闲情。每别不知处，见来长后生。药非因病服，酒不为愁倾。笑我于身苦，吟髭白数茎。
远地能相访，何惭事力微。山中深夜坐，海内故交稀。村酒沽来浊，溪鱼钓得肥。贫家只如此，未可便言归。
对面不相见，用心同用兵。算人常欲杀，顾己自贪生。得势侵吞远，乘危打劫赢。有时逢敌手，当局到深更。
乱世人多事，耕桑或失时。不闻宽赋敛，因此转流离。天意未如是，君心无自欺。能依四十字，可立德清碑。
漳水醉中别，今来犹未醒。半生因酒废，大国几时宁。海畔将军柳，天边处士星。游人不可见，春入乱山青。
昔舜曾耕地，遗风日寂寥。世人那肯祭，大圣不兴妖。殿宇秋霖坏，杉松野火烧。时讹竞淫祀，丝竹醉山魈。
在我成何事，逢君更劝吟。纵饶不得力，犹胜别劳心。凡事有兴废，诗名无古今。百年能几日，忍不惜光阴。
闻道长溪尉，相留一馆闲。□□□□□，尚隔几重山。为旅春风外，怀人夜雨间。年来疏览镜，怕见减朱颜。
罢郡饶山兴，村家不惜过。官情随日薄，诗思入秋多。野兽眠低草，池禽浴动荷。眼前馀政在，不似有干戈。
快活田翁辈，常言化育时。纵饶稽岁月，犹说向孙儿。茅屋梁和节，茶盘果带枝。相传终不忘，何必立生祠。
家枕三湘岸，门前即钓矶。渔竿壮岁别，鹤发乱时归。岳暖无猿叫，江春有燕飞。平生书剑在，莫便学忘机。
紫衣明主赠，归寺感先师。受业恩难报，开堂影不知。松风欹枕夜，山雪下楼时。此际无人会，微吟复敛眉。
执手长生在，人皆号地仙。水云真遂性，龟鹤足齐年。但以酒养气，何言命在天。况无婚嫁累，应拍尚平肩。
珍重神和子，闻名五十年。童颜终不改，绿发尚依然。酒里消闲日，人间作散仙。长生如可慕，相逐隐林泉。
东南归思切，把酒且留连。再会知何处，相看共黯然。猿啼棃岭路，月白建溪船。莫恋家乡住，酬身在少年。
屈子生楚国，七雄知其材。介洁世不容，迹合藏蒿莱。道废固命也，瓢饮亦贤哉。何事葬江水，空使后人哀。
魏礼段干木，秦王乃止戈。小国有其人，大国奈之何。贤哲信为美，兵甲岂云多。君子战必胜，斯言闻孟轲。
君去不来久，悠悠昏又明。片心因卜解，残梦过桥惊。圣泽如垂饵，沙场会息兵。凉风当为我，一一送砧声。
汗漫乘春至，林峦雾雨生。洞莓黏屐重，岩雪溅衣轻。窟宅分三岛，烟霞接五城。却怜饶药物，欲辨不知名。
清瑟怨遥夜，遶弦风雨哀。孤灯闻楚角，残月下章台。芳草已云暮，故人殊未来。乡书不可寄，秋雁又南回。
芳草五陵道，美人金犊车。绿奔穿内水，红落过墙花。马足倦游客，鸟声欢酒家。王孙归去晚，宫树欲栖鸦。
至公遗至艺，终抱至冤沈。名有诗家业，身无戚里心。桂和秋露滴，松带夜风吟。冥寞知春否，坟蒿日已深。
独醉任腾腾，琴棋亦自能。卷帘山对客，开户犬迎僧。看蚁移苔穴，闻蛙落石层。夜窗风雨急，松外一庵灯。
细雨曲池滨，青袍草色新。咏诗行信马，载酒喜逢人。性为无机率，家因守道贫。若无诗自遣，谁奈寂寥春。
岂知城阙内，有地出红尘。草占一方绿，树藏千古春。马嘶游寺客，犬吠探花人。寂寂无钟鼓，槐行接紫宸。
傍水迁书榻，开襟纳夜凉。星繁愁昼热，露重觉荷香。蛙吹鸣还息，蛛罗灭又光。正吟秋兴赋，桐景下西墙。
早雾浓于雨，田深黍稻低。出门鸡未唱，过客马频嘶。树色遥藏店，泉声暗傍畦。独吟三十里，城月尚如珪。
避愁愁又至，愁至事难忘。夜坐心中火，朝为鬓上霜。不经公子梦，偏入旅人肠。借问高轩客，何乡是醉乡。
年年耕与钓，鸥鸟已相依。砌长苍苔厚，藤抽紫蔓肥。风莺移树啭，雨燕入楼飞。不觉春光暮，遶篱红杏稀。
入谷路萦纡，岩巅日欲晡。岭云寒埽盖，溪雪冻黏须。卧草跧如兔，听冰怯似狐。仍闻关外火，昨夜彻皇都。
与君同卧疾，独我渐弥留。弟妹不知处，兵戈殊未休。胸中疑晋竖，耳下鬬殷牛。纵有秦医在，怀乡亦泪流。
相逢俱此地，此地是何乡。侧目不成语，抚心空自伤。剑高无鸟度，树暗有兵藏。底事征西将，年年戍洛阳。
山行侵夜到，云窦一星灯。草动蛇寻穴，枝摇鼠上藤。背风开药灶，向月展渔罾。明日前溪路，烟萝更几层。
满轴编新句，翛然大雅风。名因五字得，命合一言通。景尽才难尽，吟终意未终。似逢曹与谢，烟雨思何穷。
积雪满前除，寒光夜皎如。老忧新岁近，贫觉故交疏。意合论文后，心降得句初。莫言常郁郁，天道有盈虚。
多病仍多感，君心自我心。浮生都是梦，浩叹不如吟。白雪篇篇丽，清酤盏盏深。乱离俱老大，强醉莫霑襟。
琴堂连少室，故事即仙踪。树老风声壮，山高腊候浓。雪多庭有鹿，县僻寺无钟。何处留诗客，茆檐倚后峰。
主人常不在，春物为谁开。桃艳红将落，梨华雪又摧。晓莺闲自啭，游客暮空回。尚有馀芳在，犹堪载酒来。
相辞因避世，相见尚兵戈。乱后故人少，别来新话多。但闻哀痛诏，未睹凯旋歌。欲结岩栖伴，何山好薜萝。
僻居春事好，水曲乱花阴。浪过河移岸，雏成鸟别林。绿钱榆贯重，红障杏篱深。莫饮宜城酒，愁多醉易沈。
地古多乔木，游人到且吟。院开金鏁涩，门映绿篁深。山色不离眼，鹤声长在琴。往来谁与熟，乳鹿住前林。
不寐天将晓，心劳转似灰。蚊吟频到耳，鼠鬬竞缘台。户暗知蟾落，林喧觉雨来。马嘶朝客过，知是禁门开。
一身唯一室，高静若僧家。扫地留疏影，穿池浸落霞。绿萝临水合，白道向村斜。卖药归来醉，吟诗倚钓查。
一春春事好，病酒起常迟。流水绿萦砌，落花红堕枝。楼高喧乳燕，树密鬬雏鹂。不学山公醉，将何自解颐。
却到歌吟地，闲门草色中。百年流水尽，万事落花空。穗帐扃秋月，诗楼鏁夜虫。少微何处堕，留恨白杨风。
闭门同隐士，不出动经时。静阅王维画，闲翻褚胤棋。落泉当户急，残月下窗迟。却想从来意，谯周亦自嗤。
寓思本多伤，逢春恨更长。露霑湘竹泪，花堕越梅妆。睡怯交加梦，闲倾潋滟觞。后庭人不到，斜月上松篁。
花开疑乍富，花落似初贫。万物不如酒，四时唯爱春。峨峨秦氏髻，皎皎洛川神。风月应相笑，年年醉病身。
拜书辞玉帐，万里剑关长。新马杏花色，绿袍春草香。一身朝玉陛，几日过铜梁。莫恋炉边醉，仙宫待侍郎。
清晓水如镜，隔江人似鸥。远烟藏海岛，初日照扬州。地壮孙权气，云凝庾信愁。一篷何处客，吟凭钓鱼舟。
为儒逢世乱，吾道欲何之。学剑已应晚，归山今又迟。故人三载别，明月两乡悲。惆怅沧江上，星星鬓有丝。
却到同游地，三年一电光。池塘春草在，风烛故人亡。祭罢泉声急，斋馀磬韵长。碧天应有恨，斜日吊松篁。
客过当涂县，停车访旧游。谢公山有墅，李白酒无楼。采石花空发，乌江水自流。夕阳谁共感，寒鹭立汀洲。
白发太无情，朝朝镊又生。始因丝一缕，渐至雪千茎。不避佳人笑，唯惭稚子惊。新年过半百，犹叹未休兵。
如幻如泡世，多愁多病身。乱来知酒圣，贫去觉钱神。异国清明节，空江寂寞春。声声林上鸟，唤我北归秦。
望阙路仍远，子牟魂欲飞。道开烧药鼎，僧寄卧云衣。故国饶芳草，他山挂夕晖。东阳虽胜地，王粲奈思归。
一自蝉关闭，心猿日渐驯。不知城郭路，稀识市朝人。履带堦前雪，衣无寺外尘。却嫌山翠好，诗客往来频。
月照临官渡，乡情独浩然。鸟栖彭蠡树，月上建昌船。市散渔翁醉，楼深贾客眠。隔江何处笛，吹断绿杨烟。
我惜今宵促，君愁玉漏频。岂知新岁酒，犹作异乡身。雪向寅前冻，花从子后春。到明追此会，俱是隔年人。
酒渴何方疗，江波一掬清。泻瓯如练色，漱齿作泉声。味带他山雪，光含白露精。只应千古后，长称伯伦情。
南去又南去，此行非自期。一帆云作伴，千里月相随。浪迹花应笑，衰容镜每知。乡园不可问，禾黍正离离。
异国逢佳节，凭高独苦吟。一杯今日醉，万里故园心。水馆红兰合，山城紫菊深。白衣虽不至，鸥鸟自相寻。
避世移家远，天涯岁已周。岂知今夜月，还是去年愁。露果珠沈水，风萤烛上楼。伤心潘骑省，华发不禁秋。
夜倚临溪店，怀乡独苦吟。月当山顶出，星倚水湄沈。雾气渔灯冷，钟声谷寺深。一城人悄悄，琪树宿仙禽。
弥棹齐安郡，孤城百战残。傍村林有虎，带郭县无官。暮角梅花怨，清江桂影寒。黍离缘底事，撩我起长叹。
万里逢归雁，乡书忍泪封。吾身不自保，尔道各何从。性拙唯多蹇，家贫半为慵。祗思溪影上，卧看玉华峰。
石状虽如帻，山形可类鸡。向风疑欲鬬，带雨似闻啼。蔓织青笼合，松长翠羽低。不鸣非有意，为怕客奔齐。
白羽金仆姑，腰悬双辘轳。前年葱岭北，独战云中胡。匹马塞垣老，一身如鸟孤。归来辞第宅，却占平陵居。
一闭香闺后，罗衣尽施僧。鼠偷筵上果，蛾扑帐前灯。土蚀钗无凤，尘生镜少菱。有时还影响，花叶曳香缯。
芳草又芳草，故人杨子家。青云容易散，白日等闲斜。皓质留残雪，香魂逐断霞。不知何处笛，一夜叫梅花。
岁暮乡关远，天涯手重携。雪埋江树短，云压夜城低。宝瑟湘灵怨，清砧杜魄啼。不须临皎镜，年长易凄凄。
秋霁禁城晚，六街烟雨残。墙头山色健，林外鸟声欢。翘日楼台丽，清风剑佩寒。玉人襟袖薄，斜凭翠阑干。
五陵豪客多，买酒黄金𧣴。醉下酒家楼，美人双翠幰。挥剑邯郸市，走马梁王苑。乐事殊未央，年华已云晚。
明月照前除，烟华蕙兰湿。清风行处来，白露寒蝉急。美人情易伤，暗上红楼立。欲言无处言，但向姮娥泣。
戚戚彼何人，明眸利于月。啼妆晓不干，素面凝香雪。良人去淄右，镜破金簪折。空藏兰蕙心，不忍琴中说。
薄命头欲白，频年嫁不成。秦娥未十五，昨夜事公卿。岂有机杼力，空传歌舞名。妾专修妇德，媒氏却相轻。
舜欲省蛮陬，南巡非逸游。九江沉白日，二女泣沧洲。目极楚云断，恨深湘水流。至今闻鼓瑟，咽绝不胜愁。
寂寞故宫春，残灯晓尚存。从来非妾过，偶尔失君恩。花落伤容鬓，莺啼惊梦魂。翠华如可待，应免老长门。
叶落长门静，苔生永巷幽。相思对明月，独坐向空楼。銮驾迷终转，蛾眉老自愁。昭阳歌舞伴，此夕未知秋。
芙蓉出水时，偶尔便分离。自此无因见，长教挂所思。残春不入梦，芳信欲传谁。寂寞秋堂下，空吟小谢诗。
物候来相续，新蝉送晚莺。百年休倚赖，一梦甚分明。金鼎神仙隐，铜壶昼夜倾。不如早立德，万古有其名。
一带御沟水，绿槐相荫清。此中涵帝泽，无处濯尘缨。鸟道来虽险，龙池到自平。朝宗本心切，愿向急流倾。
游䜩不知厌，杜陵狂少年。花时轻暖酒，春服薄装绵。戏马上林苑，鬬鸡寒食天。鲁儒甘被笑，对策鬓皤然。
弱冠投边急，驱兵夜渡河。追奔铁马走，杀虏宝刀讹。威静黑山路，气含清海波。常闻为突骑，天子赐长戈。
岁岁但防虏，西征早晚休。匈奴不系颈，汉将但封侯。夕照低烽火，寒笳咽戍楼。燕然山上字，男子见须羞。
晓鼓人已行，暮鼓人未息。梯航万国来，争先贡金帛。不问贤与愚，但论官与职。如何贫书生，只献安边策。
喧喧洛阳路，奔走争先步。唯恐著鞭迟，谁能更回顾。覆车虽在前，润屋何曾惧。贤哉只二疏，东门挂冠去。
只领千馀骑，长驱碛邑间。云州多警急，雪夜度关山。石响铃声远，天寒弓力悭。秦楼休怅望，不日凯歌还。
蓟北连极塞，塞色昼冥冥。战地骸骨满，长时风雨腥。沙河留不定，春草冻难青。万户封侯者，何谋静虏庭。
从军朔方久，未省用干戈。秪以恩信及，自然戎虏和。边声动白草，烧色入枯河。每度因看猎，令人勇气多。
忆昔仗孤剑，十年从武威。论兵亲玉帐，逐虏过金微。陇水秋先冻，关云寒不飞。辛懃功业在，麟阁志犹违。
陇底悲笳引，陇头鸣北风。一轮霜月落，万里塞天空。戍卒泪应尽，胡儿哭未终。争教班定远，不念玉关中。
玉殿论兵事，君王诏出征。新除羽林将，曾破月支兵。惯历塞垣险，能分部落情。从今一战胜，不使虏尘生。
我家三岛上，洞户眺波涛。醉背云屏卧，谁知海日高。露香红玉树，风绽碧蟠桃。悔与仙子别，思归梦钓鳌。
谁唱关西曲，寂寞夜景深。一声长在耳，万恨重经心。调古清风起，曲终凉月沉。却应筵上客，未必是知音。
卜世何久远，由来仰圣明。山河徒自壮，周召不长生。几主任奸谄，诸侯各战争。但馀崩垒在，今古共伤情。
六代江山在，繁华古帝都。乱来城不守，战后地多芜。寒日随潮落，归帆与鸟孤。兴亡多少事，回首一长吁。
恃险不种德，兴亡叹数穷。石城几换主，天堑谩连空。御路叠民冢，台基聚牧童。折碑犹有字，多记晋英雄。
商山名利路，夜亦有人行。四皓卧云处，千秋叠藓生。昼烧笼涧黑，残雪隔林明。我待酬恩了，来听水石声。
岳立镇南楚，雄名天下闻。五峰高阂日，九叠翠连云。夏谷雪犹在，阴岩昼不分。唯应嵩与华，清峻得为群。
终朝异五岳，列翠满长安。地去搜扬近，人谋隐遁难。水穿诸苑过，雪照一城寒。为问红尘里，谁同驻马看。
五百首新诗，缄封寄去时。秪凭夫子鉴，不要俗人知。火鼠重收布，冰蚕乍吐丝。直须天上手，裁作领巾披。
山色四时碧，溪声七里清。严陵爱此景，下视汉公卿。垂钓月初上，放歌风正轻。应怜渭滨叟，匡国正论兵。
落月临古渡，武昌城未开。残灯明市井，晓色辨楼台。云自苍梧去，水从嶓冢来。芳洲号鹦鹉，用记祢生才。
徒步随计吏，辛勤鬓易凋。归期无定日，乡思羡回潮。冒雨投前驿，侵星过断桥。何堪穆陵路，霜叶更潇潇。
谷雨洗纤素，裁为白牡丹。异香开玉合，轻粉泥银盘。晓贮露华湿，宵倾月魄寒。家人淡妆罢，无语倚朱栏。
远谷呈材干，何由入栋粱。岁寒虚胜竹，功绩不如桑。秋露落松子，春深裛嫩黄。虽蒙匠者顾，樵采日难防。
雨露及万物，嘉祥有瑞莲。香飘鸡树近，荣占凤池先。圣日临双丽，恩波照并妍。愿同指佞草，生向帝尧前。
南国菖蒲老，知君忆钓船。离京近残暑，归路有新蝉。岘首白云起，洞庭秋月悬。若教吟兴足，西笑是何年。
辞秩入匡庐，重修靖节居。免遭黑绶束，不与白云疏。送吏各献酒，群儿自担书。到时看瀑布，为我谢清虚。
献捷灵州倅，归时宠拜新。论边多称旨，许国誓亡身。马渴黄河冻，雁回青冢春。到蕃唯促战，应不肯和亲。
永夕愁不寐，草虫喧客庭。半窗分晓月，当枕落残星。鬓发游梁白，家山近越青。知音在谏省，苦调有谁听。
棘寺官初罢，梁园静掩扉。春深颜子巷，花映老莱衣。谈史曾无滞，攻书已造微。即膺新宠命，称庆向庭闱。
天台张处士，诗句造玄微。古药知音少，名言与俗违。山风入松径，海月上岩扉。毕世唯高卧，无人说是非。
𪩘路蹑云上，来参出世僧。松高半岩雪，竹覆一溪冰。不说有为法，非传无尽灯。了然方寸内，应秪见南能。
庾楼逢霁色，夏日欲西曛。虹截半江雨，风驱大泽云。岛边渔艇聚，天畔鸟行分。此景堪谁画，文翁请缀文。
无酒泛金菊，登高但忆秋。归心随旅雁，万里在沧洲。残照明天阙，孤砧隔御沟。谁能思落帽，两鬓已添愁。
早发长风里，边城曙色间。数鸿寒背碛，片月落临关。陇上明星没，沙中夜探还。归程不可问，几日到家山。
异代有巢许，方知严子情。旧交虽建国，高卧不求荣。溪鸟寒来浴，汀兰暖重生。何颜吟过此，辛苦得浮名。
师住天台久，长闻过石桥。晴峰见沧海，深洞彻丹霄。采药霞衣湿，煎芝古鼎焦。念予无俗骨，频与鹤书招。
边兵春尽回，独上单于台。白日地中出，黄河天外来。沙翻痕似浪，风急响疑雷。欲向阴关度，阴关晓不开。
恋道欲何如，东西远索居。长疑即见面，翻致久无书。甸麦深藏雉，淮苔浅露鱼。相思不我会，明月几盈虚。
春兴随花尽，东园自养闲。不离三亩地，似入万重山。白鸟穿萝去，清泉抵石远。岂同秦代客，无位隐商山。
出得萧关北，儒衣不称身。陇狐来试客，沙鹘下欺人。晓戍残烽火，晴原起猎尘。边戎莫相忌，非是霍家亲。
圆内陶化功，外绝众流通。选处离松影，穿时减药丛。别疑天在地，长对月当空。每使登门客，烟波入梦中。
远出白云中，长年听不同。清声萦乱石，寒色入长空。挂壁聊成雨，穿林别起风。温泉非尔数，源发在深空。
清时为塞郡，自古有儒流。素望知难惬，新恩且用酬。犬牙连蜀国，兵额贯秦州。秪作三年别，谁能听邑留。
度碛如经海，茫然但见空。戍楼承落日，沙塞碍惊蓬。暑过燕僧出，时平虏客通。逢人皆上将，谁有定边功。
上将出儒中，论诗拟立功。州从禹后别，军自汉来雄。远驿销寒日，严城肃暮空。龙颜有遗庙，犹得奠英风。
所作高前古，封章自曲台。细看明主意，终用出人才。省印寻僧锁，书楼领鹤开。南山有旧友，时向白云来。
释褐从仙尉，之官兴若何。去程唯水石，公署在云萝。野饭楼中迥，晴峰案上多。三年罢趋府，应更战高科。
九陌除书出，寻僧问海城。家从中路挈，吏隔数州迎。夜蚌侵灯影，春禽杂橹声。开图见异迹，思上石桥行。
杏园沈饮散，荣别就佳招。日月相期尽，山川独去遥。府楼明蜀雪，关碛转胡雕。纵有烟尘动，应随上策销。
在郡多殊称，无人不望回。离城携客去，度岭担猿来。障写经冬蘂，瓶缄落暑梅。长安有归宅，归见锁青苔。
会面却生疑，居然似梦归。塞深行客少，家远识人稀。战马分旗牧，惊禽曳箭飞。将军虽异礼，难便脱麻衣。
上马如飞鸟，飘然隔去尘。共看今夜月，独作异乡人。就养江南熟，移居井赋新。襄阳曾卜隐，应与孟家邻。
欲别不止泪，当杯难强歌。家贫随日长，身病涉寒多。雨雪迷燕路，田园隔楚波。良时未自致，归去欲如何。
一生虽达理，远别亦相悲。白发无修处，青松有老时。暮烟传戍起，寒日隔沙垂。若是长安去，何难定后期。
达命何劳问，西游且自期。至公如有日，知我岂无时。野迥蝉相答，堤长柳对垂。酣歌一举袂，明发不堪思。
从容无限意，不独为离群。年长惊黄叶，时清厌白云。旧山回马见，寒瀑别家闻。相与存吾道，穷通各自分。
入境风烟好，幽人不易传。新居多是客，旧隐半成仙。山断云冲骑，溪长柳拂船。何当许过县，闻有箧中篇。
别来难觅信，何处避艰危。鬓黑无多日，尘清是几时。人情将厌武，王泽即兴诗。若便怀深隐，还应圣主知。
诗名不易出，名出又何为。捷到重科早，官终一郡卑。素风无后嗣，遗迹有生祠。自罢羊公市，溪猿哭旧时。
每每樵家说，孤坟亦夜吟。若重生此世，应更苦前心。名与襄阳远，诗同汉水深。亲栽鹿门树，犹盖石床阴。
家林沧海东，未晓日先红。作贡诸蕃别，登科几国同。远声鱼呷浪，层气蜃迎风。乡俗稀攀桂，争来问月宫。
避暑得探幽，忘言遂久留。云深窗失曙，松合径先秋。响谷传人语，鸣泉洗客愁。家山不在此，至此可归休。
驿在千峰里，寒宵独此身。古坟时见火，荒壁悄无邻。月白翻惊鸟，云闲欲就人。秪应明日鬓，更与老相亲。
静室谭玄旨，清宵独细听。真身非有像，至理本无经。钟定遥闻水，楼高别见星。不教人触秽，偏说此山灵。
中峰半夜起，忽觉有青冥。此界自生雨，上方犹有星。楼高钟尚远，殿古像多灵。好是潺湲水，房房伴诵经。
上方人海外，苔径上千层。洞壑有灵药，房廊无老僧。古岩雕素像，乔木挂寒灯。每到思修隐，将回苦不能。
秋天木叶干，犹有白花残。举世稀栽得，豪家却画看。片苔相应绿，诸卉独宜寒。几度携佳客，登高欲折难。
丛丛寒水边，曾折打鱼船。忽与亭台近，翻嫌岛屿偏。花明无月夜，声急正秋天。遥忆巴陵渡，残阳一望烟。
心将积雪欺，根与白云离。远寄僧犹忆，高看鹤未知。影交新长叶，皴匝旧生枝。多少同时种，深山不得移。
新鞭暗入庭，初长两三茎。不是他山少，无如此地生。垂梢丛上出，柔叶箨间成。何用高唐峡，风枝埽月明。
一第时难得，归期日已过。相看玄鬓少，共忆白云多。楚阔天垂草，吴空月上波。无人不有遇，之子独狂歌。
有家谁不别，经乱独难寻。远路波涛恶，穷荒雨雾深。烧惊山象出，雷触海鳌沉。为问南迁客，何人在瘴林。
边事多更变，天心亦为忧。胡兵来作寇，汉将也封侯。夜烧冲星赤，寒尘翳日愁。无门展微略，空上望西楼。
历战燕然北，功高剑有威。闻名外国惧，轻命故人稀。角怨星芒动，尘愁日色微。从为汉都护，未得脱征衣。
按剑立城楼，西看极海头。承家为上将，开地得边州。碛迥兵难伏，天寒马易收。胡风一度猎，吹裂锦貂裘。
秋尽角声苦，逢人唯荷戈。城池向陇少，岐路出关多。雁远行垂地，烽高影入河。仍闻黑山寇，又觅汉家和。
古驿成幽境，云萝隔四邻。夜灯移宿鸟，秋雨禁行人。废巷荆丛合，荒庭虎迹新。昔年经此地，终日是红尘。
剃发得时名，僧应别应星。偶题皆有诏，闲论便成经。埽叶寒烧鼎，融冰晓注瓶。长因内斋出，多客叩禅扃。
见面虽年少，闻名似白头。玄谈穷释旨，清思掩诗流。果落痕生砌，松高影上楼。坛场在三殿，应召入焚修。
师教本于空，流来不自东。修从多劫后，行出众人中。衲冷湖山雨，幡轻海甸风。游吴累夏讲，还与虎溪同。
师居中禁寺，外请已无缘。望幸唯修偈，承恩不乱禅。院多喧种药，池有化生莲。何日龙宫里，相寻借法船。
何年万仞顶，独有坐禅僧。客上应无路，人传或见灯。斋厨唯有橡，讲石任生藤。遥想东林社，如师谁复能。
数里白云里，身轻无履踪。故寻多不见，偶到即相逢。古井生云水，高坛出异松。聊看杏花酌，便似换颜容。
得道疑人识，都城独闭关。头从白后黑，心向闹中闲。饥渴唯调气，儿孙亦驻颜。始知仙者隐，殊不在深山。
半夜西亭雨，离人独启关。桑麻荒旧国，雷电照前山。细滴高槐底，繁声叠漏间。唯应孤镜里，明月长愁颜。
故友汉中尉，请为西蜀吟。人家多种橘，风土爱弹琴。水向昆明阔，山通大夏深。理闲无别事，时寄一登临。
浮世抛身外，栖踪入九华。遗篇补乐府，旧籍隶仙家。池静龟升树，庭荒鹤隐花。古来天子命，还少到烟霞。
晨起竹轩外，逍遥清兴多。早凉生户牖，孤月照关河。旅食甘藜藿，归心忆薜萝。一尊如有地，放意且狂歌。
祧宗营祀舍，幽异胜珠林。名士穿云访，飞禽傍竹吟。窗含孤岫影，牧卧断霞阴。景福滋闽壤，芳名亘古今。
流年五十前，朝朝倚少年。流年五十后，日日侵皓首。非通非介人，谁论四十九。贤哉蘧伯玉，清风独不朽。
落花辞高树，最是愁人处。一一旋成泥，日暮有风雨。不如沙上蓬，根断随长风。飘然与道俱，无情任西东。
八月月如冰，登楼见姑射。美人隔千里，相思无羽驾。红兰裛露衰，谁以流光讶。何当诗一句，同吟祝玄化。
听歌桂席阑，下马槐烟里。豪门腐粱肉，穷巷思糠秕。孤灯照独吟，半壁秋花死。迟明亦如晦，鸡唱徒为尔。
此生如孤灯，素心挑易尽。不及如顽石，非与磨砻近。常思扬子云，五藏曾离身。寂寞一生中，千载空清芬。
妾家五岭南，君戍三城北。雁来虽有书，衡阳越不得。别久情易料，岂在窥翰墨。塞上无烟花，宁思妾颜色。
古县新烟火，东西入客诗。静长如假日，贫更甚闲时。僧借松萝住，人将雨雪期。三年一官罢，岳石看成碑。
十洲非暂别，龙尾肯慵登。谏草封山药，朝衣施衲僧。月留江客待，句历钓船征。终恐林栖去，飡霞叶上升。
汉渚往湘川，乘流入远天。新秋无岸水，明月有琴船。露坐应通晓，萍居恐隔年。岳峰千万仞，知上啸猿巅。
鲁史蜀琴旁，陶然举一觞。夕阳明岛屿，秋水浅池塘。世乱怜官替，家贫值岁荒。前峰亦曾宿，知有辟寒方。
九霄无诏下，何事近清尘。宅带松萝僻，日唯猿鸟亲。吟高仙掌月，期有洞庭人。莫问烟霞句，悬知见岳神。
襄汉多清景，东游已不能。蒹葭照流水，风雨扑孤灯。献赋闻新雁，思山见去僧。知君北来日，惆怅亦难胜。
终被春闱屈，低回至白头。寄家僧许岳，钓浦雨移洲。战士曾怜善，豪门不信愁。王孙草还绿，何处拟羁游。
退耕逢歉岁，逐贡愧行朝。道在愁虽浅，吟劳鬓欲凋。破村虹入井，孤馆客投魈。谁怕秋风起，听蝉度渭桥。
鶵鹤兼留下，单车出柳烟。三年两殊考，一日数离筵。久别湖波绿，相思岳月圆。翠萝曾隐处，定恐却求仙。
灞陵桥上路，难负一年期。积雨鸿来夜，重江客去时。劳生多故疾，渐老少新知。惆怅都堂内，无门雪滞遗。
寸心唯自切，上国与谁期。月晦时风雨，秋深日别离。便休终未肯，已苦不能疑。独愧商山路，千年四皓祠。
野步爱江滨，江僧得见频。新文无古集，往事有清尘。松竹寒时雨，池塘胜处春。定应云雨内，陶谢是前身。
斜日下孤城，长吟出点兵。羽书和客卷，边思杂诗情。朔雪定鸿翼，西风严角声。吟馀多独坐，沙月对楼生。
庐阜东林寺，良游耻未曾。半生随计吏，一日对禅僧。泉远携茶看，峰高结伴登。迷津出门是，子细问三乘。
青山烹茗石，沧海寄家船。虽得重吟历，终难任意眠。砧疏连寺柳，风爽彻城泉。送目红蕉外，来期已杳然。
道经前辈许，名拔后时喧。虚左中兴榜，无先北海尊。新文汉氏史，别墅谢公村。须到三征处，堂堂谒帝阍。
相知四十年，故国与长安。俱喜今辰在，休论往岁难。海鸣秋日黑，山直夏风寒。终始前儒道，升沈尽一般。
老归江上村，孤寂欲何言。世乱时人物，家贫后子孙。青山寒带雨，古木夜啼猿。惆怅西川举，戎装度剑门。
衔杯国门外，分手见残阳。何日还南越，今朝往北荒。砂城经雨坏，虏骑入秋狂。亲咏关山月，归吟鬓的霜。
还失礼官求，花时出雍州。一生为远客，几处未曾游。故疾江南雨，单衣蓟北秋。茫茫数年事，今日泪俱流。
平生爱山水，下马虎溪时。已到终嫌晚，重游预作期。寺寒三伏雨，松偃数朝枝。翻译如曾见，白莲开旧池。
谢城还拥入，师以接人劳。过午休斋惯，离经吐论高。顶寒拳素发，珠锐走红绦。终忆泉山寺，听猿看海涛。
前年入庐岳，数宿在灵溪。残烛松堂掩，孤峰月狖啼。平生为客老，胜境失云栖。纵有重游日，烟霞会恐迷。
莫恨东墙下，频伤命不通。苦心如有感，他日自推公。雨夜扁舟发，花时别酒空。越山烟翠在，终愧卧云翁。
幕客开新第，词人遍有诗。山怜九仙近，石买太湖奇。树势想高日，地形夸得时。自然成避俗，休与白云期。
纵徴终不起，相与避烟尘。待到中兴日，同看上国春。新诗说人尽，旧宅落花频。移觅深山住，啼猿作四邻。
古观云溪上，孤怀永夜中。梧桐四更雨，山水一庭风。诗得如何句，仙游最胜宫。却愁逢羽客，相与入烟空。
断峤沧江上，相思恨阻寻。高斋秋不掩，几夜月当吟。落石有泉滴，盈庭无树阴。茫茫名利内，何以拂尘襟。
谁识在官意，开门树色间。寻幽频宿寺，乞假拟归山。半白侵吟鬓，微红见药颜。不知琴月夜，几客得同闲。
虏酒不能浓，纵倾愁亦重。关河初落日，霜雪下穷冬。野烧枯蓬旋，沙风匹马冲。蓟门无易过，千里断人踪。
新发烟霞咏，高人得以传。吟销松际雨，冷咽石间泉。大国兵戈日，故乡饥馑年。相逢江海上，宁免一潸然。
昨夜孤灯下，阑干泣数行。辞家从早岁，落第在初场。青草湖田改，单车客路忙。何人立功业，新命到封王。
燕雁一来后，人人尽到关。如何冲腊雪，独自过商山。羸马高坡下，哀猿绝壁间。此心无处说，鬓向少年斑。
萧飒闻风叶，惊时不自堪。宦名中夜切，人事长年谙。古画僧留与，新知客遇谈。乡心随去雁，一一到江南。
寂寞三冬杪，深居业尽抛。迳松开雪后，砌竹忽僧敲。茗汲冰销溜，𬬻烧鹊去巢。共谈慵僻意，微日下林梢。
三秦五岭意，不得不依然。迹寓枯槐曲，业芜芳草川。花当落第眼，雨暗出城天。层阁浮云外，何人动管弦。
到君栖迹所，竹迳与衡门。亦在乾坤内，独无尘俗喧。新泉浮石藓，崩壁露松根。更说寻僧处，孤峰上啸猿。
谏省垂清论，仙曹岂久临。虽专良史业，未畏直臣心。路入丹霄近，家藏华岳深。还如韩吏部，谁不望知音。
惠化如施雨，邻州亦可依。正衙无吏近，高会觉人稀。海日旗边出，沙禽角外归。四明多隐客，闲约到岩扉。
疏竹漏斜晖，庭间阴复遗。句成苔石茗，吟弄雪窗碁。沙草泉经涩，林斋客集迟。西风虚见逼，未拟问京师。
望岁心空切，耕夫尽把弓。千家数人在，一税十年空。没阵风沙黑，烧城水陆红。飞章奏西蜀，明诏与殊功。
十亩馀芦苇，新秋看雪霜。世人谁到此，尘念自应忘。斜日风收钓，深秋雨信梁。不知双阙下，何以谓轩裳。
爽气遍搜空，难堪倚望中。孤烟愁落日，高木病西风。山寂樵声出，露凉蝉思穷。此时尘外事，幽默几人同。
洞门穿瀑布，尘世岂能通。曾有游山客，来逢采药翁。异花寻复失，幽迳蹑还穷。拟作经宵计，风雷立满空。
俗间尘外境，郭内宅中亭。或有人家创，还无莲幕馨。石曾湖岸见，琴误岳楼听。来客频频说，终须作画屏。
花宫城郭内，师住亦清凉。何必天台寺，幽蝉瀑布房。簟舒湘竹滑，茗煮蜀芽香。更看道高处，居侯题翠梁。
数塞未求通，吾非学养蒙。穷居岁杪雨，孤坐夜深风。年长惭昭代，才微辱至公。还愁把春酒，双泪污杯中。
梦思非一日，携手却凄凉。诗见江南雹，游经塞北霜。驱车先五漏，把菊后重阳。惆怅天边桂，谁教岁岁香。
忍历通庄出，东风舞酒旗。百花无看处，三月到残时。游塞闻兵起，还吴值岁饥。定唯荒寺里，坐与噪蝉期。
五原人走马，昨夜到京师。绣户新夫妇，河梁生别离。陇花开不艳，羌笛静犹悲。惆怅良哉辅，铿锵立凤池。
还家俄赴阙，别思肯凄凄。山坐轺车看，诗持谏笔题。天开中国大，地设四维低。拜舞吾君后，青云更有梯。
彼此若飘蓬，二年何所从。帝都秋未入，江馆夜相逢。瘴岭行冲夏，边沙住隔冬。旅愁论未尽，古寺扣晨锺。
县与白云连，沧洲况县前。岳僧同夜坐，江月看秋圆。琴拂莎庭石，茶担乳洞泉。莫耽云水兴，疲俗待君痊。
官拜少常休，青緺换鹿裘。狂歌离乐府，醉梦到瀛洲。古器岩耕得，神方客谜留。清溪莫沈钓，王者或畋游。
江头去时路，归客几纷纷。独在异乡殁，若为慈母闻。青春成大夜，新雨坏孤坟。应作芝兰出，泉台月桂分。
轺车难久驻，须到别离时。北阙定归去，东山空作期。绿苔劳扫径，丹凤欲衔词。杨柳开帆岸，今朝泪已垂。
超达陶子性，留琴不设弦。觅句朝忘食，倾杯夜废眠。爱月影为伴，吟风声自连。听此莺飞谷，心怀迷远川。
金门谁奉诏，碧岸独垂钩。旧友秪樵叟，新交惟野鸥。嘉名悬日月，深谷化陵丘。便可招巢父，长川好饮牛。
胡为名利役，来往老关河。白发随梳少，青山入梦多。途穷怜抱疾，世乱耻登科。却起渔舟念，春风钓绿波。
承家居阙下，避世出关东。有酒刘伶醉，无儿伯道穷。新诗吟阁赏，旧业钓台空。雨雪还相访，心怀与我同。
葫芦窗畔挂，是物在其间。雪色老人鬓，桃花童子颜。祭星秋卜日，采药晓登山。旧放长生鹿，时衔瑞草还。
香厨流瀑布，独院锁孤峰。绀发青螺长，文茵紫豹重。卵枯皆化燕，蜜老却成蜂。明月留人宿，秋声夜著松。
孤军前度战，一败一成功。卷斾早归国，卧尸犹臂弓。草间腥半在，沙上血残红。伤魄何为者，五湖垂钓翁。
红颜如朔雪，日烁忽成空。泪尽黄云雨，尘消白草风。君心争不悔，恨思竟何穷。愿化南飞燕，年年入汉宫。
洪流盘砥柱，淮济不同波。莫讶清时少，都缘曲处多。远能通玉塞，高复接银河。大禹成门崄，为龙始得过。
久别猿啼寺，流年劫逝波。旧僧归塔尽，古瓦长松多。壁藓昏题记，窗萤散薜萝。平生英壮节，何故旋消磨。
十载衣裘尽，临寒隐薜萝。心闲缘事少，身老爱山多。玉露催收菊，金风促翦禾。燕秦正戎马，林下好婆娑。
昔游红杏苑，今隐刺桐村。岁计悬僧债，科名负国恩。不书胝渐稳，频镊鬓无根。惟有经邦事，年年志尚存。
红筵丝竹合，用尔作欢娱。直指宁偏党，无私绝觊觎。当歌谁擐袖，应节渐轻躯。恰与真相似，毡裘满颔须。
近来吾道少，恸哭博陵君。直节岩前竹，孤魂岭上云。缙绅传确论，丞相取遗文。废却中兴策，何由免用军。
三年悲过隙，一室类销冰。妻病入仙观，子穷随岳僧。荒丘寒有雨，古屋夜无灯。往日清猷著，金门几欲徴。
不假陶镕妙，谁教羽翼全。五金池畔质，百和口中烟。觜钝鱼难啄，心空火自燃。御炉如有阙，须进圣君前。
名参十二属，花入羽毛深。守信催朝日，能鸣送晓阴。峨冠装瑞璧，利爪削黄金。徒有稻粱感，何由报德音。
举翼凌空碧，依人到大邦。粉翎栖画阁，雪影拂琼窗。振鹭堪为侣，鸣鸠好作双。狎鸥归未得，睹尔忆晴江。
行止竟何从，深溪与古峰。青荷巢瑞质，绿水返灵踪。钻骨神明应，酬恩感激重。仙翁求一卦，何日脱龙钟。
日下徴良匠，宫中赠阿娇。瑞莲开二孕，琼缕织千条。蝉翼轻轻结，花纹细细挑。舞时红袖举，纤影透龙绡。
剑门南面树，移向会仙亭。锦水饶花艳，岷山带叶青。文君惭婉娩，神女让娉婷。烂熳红兼紫，飘香入绣扃。
食尽须分散，将行几愿留。春兼三月闰，人拟半年游。风俗同吴地，山川拥梓州。思君登栈道，猿啸始应愁。
危槛倚山城，风帆槛外行。日生沧海赤，潮落浙江清。秋晚遥峰出，沙干细草平。西陵烟树色，长见伍员情。
自古东西路，舟车此地分。河声梁苑夜，草色楚田曛。雁已多南去，蝉犹在此闻。圣朝无谏猎，何计谒明君。
为儒早得名，为客不忧程。春尽离丹阙，花繁到锦城。雪消巴水涨，日上剑关明。预想回来树，秋蝉已数声。
相见不相暌，一留日已西。轩凉庭木大，巷僻鸟巢低。背俗修琴谱，思家话药畦。卜邻期太华，同上上方梯。
身向闲中老，生涯本豁然。草堂山水下，渔艇鸟花边。窥井猿兼鹿，啼林鸟杂蝉。何时人事了，依此亦高眠。
行役何时了，年年骨肉分。春风来汉棹，雪路入商云。水险溪难定，林寒鸟异群。相逢聊坐石，啼狖语中闻。
花落杏园枝，驱车问路岐。人情谁可会，身事自堪疑。岳雨狂雷送，溪槎涨水吹。家山如此景，几处不相随。
岛屿遍含烟，烟中济大川。山城犹转漏，沙浦已摇船。海曙霞浮日，江遥水合天。此时空阔思，翻想涉穷边。
广苇夹深流，萧萧到海秋。宿船横月浦，惊鸟遶霜洲。云湿淮南树，笳清泗水楼。徒悬乡国思，羁迹尚东游。
归日值江春，看花过楚津。草晴虫网遍，沙晓浪痕新。莲叶初浮水，鸥雏已狎人。渔心惭未遂，空厌路岐尘。
困马榆关北，那堪落景催。路行沙不绝，风与雪兼来。草得春犹白，鸿侵夏始回。行人莫远入，戍角有馀哀。
误入杏花尘，晴江一看春。菰蒲虽似越，骨肉且非秦。曲岸藏翘鹭，垂杨拂跃鳞。徒怜汀草色，未是醉眠人。
清省宜寒夜，仙才称独吟。钟来宫转漏，月过合移阴。鹤避灯前尽，芸高幄外深。想知因此兴，暂动忆山心。
泰华当公署，为官兴可知。砚和青霭冻，帘对白云垂。峻掌光浮日，危莲影入池。料于三考内，应惜德音移。
江钟寒夕微，江鸟望巢飞。木落山城出，潮生海棹归。独吟霜岛月，谁寄雪天衣。此别三千里，关西信更稀。
数萼初含雪，孤标画本难。香中别有韵，清极不知寒。横笛和愁听，斜枝倚病看。朔风如解意，容易莫摧残。
莫话诗中事，诗中难更无。吟安一个字，撚断数茎须。险觅天应闷，狂搜海亦枯。不同文赋易，为著者之乎。
瑞雪落纷华，随风一向斜。地平铺作月，天迥撒成花。客满烧烟舍，牛牵卖炭车。吾皇忧挟纩，犹自问君家。
春意送残腊，春晴融小洲。蒲茸才簇岸，柳颊已遮楼。便有杯觞兴，可摅羁旅愁。凫鹥亦相狎，尽日戏清流。
清流环绿筿，清景媚虹桥。莺刷初迁羽，莎拳拟拆苗。细沙擢暖岸，淑景动和飙。倍忆同袍侣，相欢倒一瓢。
一瓢欢自足，一日兴偏多。幽意人先赏，疏丛蝶未过。知音新句苦，窥沼醉颜酡。万虑从相拟，今朝欲奈何。
江湖劳遍寻，祗自长愁襟。到处慵开口，何人可话心。登楼得句远，望月抒情深。却忆山斋后，猿声相伴吟。
飞骑经巴栈，鸿恩及夏台。将从天上去，人自日边来。此处金门远，何时玉辇回。早平关右贼，莫待诏书催。
善高天外远，方丈海中遥。自有山神护，应无劫火烧。坏文侵古壁，飞剑出寒霄。何似苍苍色，严妆十七朝。
浩浩看花晨，六街扬远尘。尘中一丈日，谁是晏眠人。御柳舞着水，野莺啼破春。徒云多失意，犹自惜离秦。
在秦生楚思，波浪接禅关。塔碍高林鸟，窗开白日山。树阴移草上，岸色透庭间。入内谈经彻，空携讲疏还。
马蹄京洛岐，复此少闲时。老积沧洲梦，秋乖白阁期。平生五字句，一夕满头丝。把向侯门去，侯门未可知。
此木韵弥全，秋霄学瑟弦。空知百馀尺，未定几多年。古甲磨云拆，孤根捉地坚。何当抛一干，作盖道场前。
富者非义取，朴风争肯还。红尘不待晓，白首有谁闲。浅度四溟水，平看诸国山。只消年作劫，俱到总无间。
直到南箕下，方谙涨海头。君恩过铜柱，戎节限交州。犀占花阴卧，波冲瘴色流。远夷非不乐，自是北人愁。
辞天理玉簪，指日使鸡林。犹有中华恋，方同积浪深。张帆度鲸口，衔命见臣心。渥泽遐宣后，归期抵万金。
园里先生冢，鸟啼春更伤。空馀八封树，尚对一茅堂。白日埋杜甫，皇天无耒阳。如何稽古力，报答甚茫茫。
冥心坐似痴，寝食亦如遗。为觅出人句，秪求当路知。岂能穷到老，未信达无时。此道须天付，三光幸不私。
寥寥天地内，夜魄爽何轻。频见此轮满，即应华发生。不圆争得破，才正又须倾。人事还如此，因知倚伏情。
栗杖出匡顶，百中无一枝。虽因野僧得，犹畏岳神知。画月冷光在，指云秋片移。宜留引蹇步，他日访峨嵋。
泻月声不断，坐来心益闲。无人知落处，万木冷空山。远忆云容外，幽疑石缝间。那辞通曙听，明日度蓝关。
默默守吾道，望荣来替愁。吟诗应有罪，当路却如雠。陆海傥难溺，九霄争便休。敢言名誉出，天未白吾头。
出门嗟世路，何日朴风归。是处太行险，□□应解飞。主人厚薄礼，客子新故衣。所以浇浮态，多令行者违。
势能成岳仞，顷刻长崔嵬。瞑鸟飞不到，野风吹得开。一天分万态，立地看忘回。欲结暑宵雨，先闻江上雷。
上将拥黄须，安西逐指呼。离乡俱少壮，到碛减肌肤。风雪夜防塞，腥膻朝系胡。为君乐战死，谁喜作征夫。
晓色教不睡，卷帘清气中。林残数枝月，发冷一梳风。并鸟含钟语，欹荷隔雾空。莫疑营白日，道路本无穷。
触目尽如幻，幻中能几时。愁来舍行乐，事去莫吞悲。白发不由己，黄金留待谁。耕烟得铭志，翻为古人思。
落笔胜缩地，展图当晏宁。中华属贵分，远裔占何星。分寸辨诸岳，斗升观四溟。长疑未到处，一一似曾经。
山寒草堂暖，寂夜有良朋。读易分高烛，煎茶取折冰。庭垂河半角，窗露月微棱。俱入论心地，争无俗者憎。
凌春帝子阁，偶眺日移西。浪势平花坞，帆阴上柳堤。凝岚藏宿翼，叠鼓碎归蹄。只此长吟咏，因高思不迷。
冈扉聊自启，信步出波边。野火风吹阔，春冰鹤啄穿。渚樯齐驿树，山鸟入公田。未创孤云势，空思白阁年。
故人江阁在，重到事悠悠。无尔向潭上，为吾倾瓮头。空馀赤枫叶，堕落钓鱼舟。疑是冲虚去，不为天地囚。
紫檀衣且香，春殿日尤长。此地开新讲，何山鏁旧房。僧名喧北阙，师印续南方。莫惜青莲喻，秦人听未忘。
才子紫檀衣，明君宠顾时。讲升高座懒，书荅重臣迟。瓶势倾圆顶，刀声落碎髭。还闻穿内去，随驾进新诗。
云僧凿山井，寒碧在中庭。况是分嵓眼，同来下石瓶。旁痕终变藓，圆影即澄星。异夜天龙蛰，应闻说叶经。
天涯缘事了，又造石霜微。不以千峰险，唯将独影归。有为嫌假佛，无境是真机。到后流沙锡，何时更有飞。
外邑官同隐，宁劳短吏趋。看云情自足，爱酒逸应无。簟席弹碁子，衣裳惹印朱。仍闻陂水近，亦拟掉菰蒲。
寺楼凉出竹，非与曲江赊。野火流穿苑，秦山叠入巴。风梢离众叶，岸角积虚沙。此地钟声近，令人思未涯。
代远已难问，累累次古城。民田侵不尽，客路踏还平。作穴蛇分蛰，依冈鹿绕行。唯应风雨夕，鬼火出林明。
一迳通高屋，重云翳两原。山寒初宿顶，泉落未知根。急雨洗荒壁，惊风开静门。听君吟废夜，苦却建溪猿。
一从诸事懒，海上迹宜沉。吾道不当路，鄙人甘入林。云垂方觅鹤，月湿始收琴。水石南州好，谁陪刻骨吟。
曾宿三巴路，今来不愿听。云根啼片白，峰顶掷尖青。护果憎禽啄，栖霜觑叶零。唯应卧岚客，怜尔傍嵒扃。
天高淮泗白，料子趋修程。汲水疑山动，扬帆觉岸行。云离京口树，雁入石头城。后夜分遥念，诸峰霜露生。
出麾临建水，下世在公堂。苦集休开箧，清资罢转郎。瘴中无子奠，岭外一妻孀。定是浮香骨，东归就故乡。
岚霭润窗棂，吟诗得冷症。教餐有效药，多愧独行僧。云湿煎茶火，冰封汲井绳。片扉深著掩，经国自无能。
辟书来几日，遂喜就嘉招。犹向风沙浅，非于甸服遥。时平无探骑，秋静见盘雕。若遣关中使，烦君问寂寥。
造化峰峰异，宜教岳德谦。灵踪载籍古，怪刃刺云尖。盘蹙陵阳壮，孤标建邺瞻。霁馀堪洗目，青出谢家檐。
明时应不谏，天幕称仙才。聘入关中去，人从帝侧来。诗窗盛岛屿，檄盾照风雷。几度陪旄节，营巡海色回。
佩墨县兼清，约关西近城。三峰岂不重，厚地戴犹轻。雪筿欹难直，风泉喷易横。须知高枕外，长是劝民耕。
度岁休笼闭，身轻好羽仪。白云□是伴，沧海得因谁。唳起遗残食，盘馀在迥枝。条风频雨去，只恐更相随。
细声从峤足，幽淡浸香墀。此境未开日，何人初见时。耗痕延黑藓，净罅吐微澌。应有乔梢鹤，下来当饮之。
此地似商岭，云霞空往还。衰条难定鸟，缺月易依山。野色耕不尽，溪容钓自闲。分因多卧退，百计少相关。
不醉长安酒，冥心只似师。望山吟过日，伴鹤立多时。沟远流声细，林寒绿色迟。庵西萝月夕，重约语空期。
忍苦待知音，无时省废吟。始为分路客，莫问向隅心。峤翠藏幽瀑，枝风下晓禽。忆君秋欲尽，马上秣陵砧。
旧客东归远，长安诗少朋。去愁分碛雁，行计逐乡僧。华岳无时雪，黄河漫处冰。知辞国门路，片席认西陵。
北鄙征难尽，诗愁满去程。废巢侵烧色，荒冢入锄声。逗野河流浊，离云碛日明。幷州戎垒地，角动引风生。
杨柳城初鏁，轮蹄息去踪。春流无旧岸，夜色失诸峰。影动渔边火，声迟话后钟。明朝回去雁，谁向北郊逢。
洪州向西顾，不忍暂忘君。记得瀑泉落，省同幽鸟闻。一回经雨雹，长有剩风云。未定却栖息，前头江海分。
扫庭秋漏滴，接话贵忘眠。静夜人相语，低枝鸟暗迁。星围南极定，月照断河连。后会花宫子，应开石上禅。
年光离岳色，带疾卧南原。白日与无事，俗人嗔闭门。樵鱼临片水，野鹿入荒园。莫问荣华事，清霜点发根。
天涯兵火后，风景畏临门。骨肉到时节，团圆因梦魂。池塘营水眼，岭峤结花根。耳纵听歌吹，中心不可论。
何年话尊宿，瞻礼此堂中。入郭非无路，归林自学空。溅瓶云峤水，逆磬雪川风。时说南庐事，知师用意同。
凿出江湖思，凉多□□间。无风触微浪，半日□秋山。客袖沙光满，船窗荻影闲。时人见黄绶，应笑狎鸥还。
海云山上寺，每到每开襟。万木长不住，细泉听更深。蜩沾高雨断，鸟遇夕岚沈。此地良宵月，秋怀隔楚砧。
为县潇湘水，门前树配苔。晚吟公籍少，春醉积林开。涤砚松香起，擎茶岳影来。任官当此境，更莫梦天台。
边寒来所阔，今日复明朝。河凌坚通马，胡云缺见雕。砂中程独泣，乡外隐谁招。回首若经岁，灵州生柳条。
及第兼归觐，宜忘涉驿劳。青云重庆少，白日一飞高。转楚闻啼狖，临湘见叠涛。海阳沈饮罢，何地佐旌旄。
乡路穿京过，宁心去少同。日斜寻阔碛，春尽逐归鸿。独树河声外，凝笳塞色中。怜君到此处，却背老莱风。
残腊即又尽，东风应渐闻。一宵犹几许，两岁欲平分。燎暗倾时斗，春通绽处芬。明朝遥捧酒，先合祝尧君。
香门接巨垒，画角间清钟。北固一何峭，西僧多此逢。天垂无际海，云白久晴峰。旦暮然灯外，涛头振蛰龙。
罢讲巡岩坞，无穷得野情。腊高犹伴鹿，夏满不归城。云朵缘崖发，峰阴截水清。自然双洗耳，唯任白毫生。
仙鹤曾鸣处，泉兼半井苔。直峰抛影入，片月泻光来。潋滟侵颜冷，深沉慰眼开。何因值舟顶，满汲石瓶回。
先生不折桂，谪去抱何冤。已葬离燕骨，难招入剑魂。旅坟低却草，稚子哭胜猿。冥寞如搜句，宜邀贺监论。
青斾低寒水，清笳出晓风。鸟来伤贾傅，马立葬滕公。松柏青山上，城池白日中。一朝今古隔，惟有月明同。
前心奈兵阻，悔作豫章分。芳草未归日，故人多是坟。帆行出岫雨，马践过江云。此地一樽酒，当时皆以文。
一樯悬五两，此日动归风。客路抛湓口，家林入镜中。谭馀云出峤，咏苦月欹空。更若看𫛛鹊，何人夜坐同。
西城疾病日，此地少寻君。古迹春犹在，遥泉夜尽闻。片时三处雨，九叠几重云。到者皆忘寐，神精与俗分。
池上分行种，公庭觉少尘。根离潮水岸，韵爽判曹人。正午回鱼影，方昏息鹭身。无时不动咏，沧岛思方频。
一樯千里外，隐者兴宜孤。落日长边海，秋风满故都。掩关苔色老，盘迳叶声枯。匡岳来时过，迟回绝顶无。
霁动江池色，春残一去游。菰风生马足，槐雪滴人头。北阙尘未起，南山青欲流。如何多别地，却得醉汀洲。
春饮一杯酒，便吟春日诗。木梢寒未觉，地脉暖先知。鸟啭星沈后，山分雪薄时。赏心无处说，怅望曲江池。
少年云溪里，禅心夜更闲。煎茶留静者，靠月坐苍山。露白钟寻定，萤多户未关。嵩阳大石室，何日译经还。
日月出又没，台城空白云。虽宽百姓土，渐缺六朝坟。禾黍是亡国，山河归圣君。松声骤雨足，几寺晚钟闻。
静节灌园馀，得非成隐居。长当庚子日，独拜五经书。白浪吹亡国，秋霜洗大虚。门前是京口，身外不营储。
丘中久不起，将谓诏书来。及见凌云说，方知掩夜台。白衣归北路，玄造亦遗才。世上亡君后，诗声更大哉。
一雨西城色，陶家心自清。山衔中郭分，云卷下湖程。公署闻流木，人烟入废城。难忘楚尽处，新有越吟生。
任官征战后，度日寄闲身。封卷还高客，飞书问野人。废田教种糓，生路遣寻薪。若起柴桑兴，无先漉酒巾。
轻帆下阔流，便泊此沙洲。湖影撼山朵，日阳烧野愁。白波争起倒，青屿或沈浮。是际船中望，东南仞仞秋。
门外报春榜，喜君天子知。旧愁浑似雪，见日总消时。塔下牡丹气，江头杨柳丝。风光若有分，无处不相宜。
铭旌归故里，猿鸟亦凄然。已葬桐江月，空回建水船。客传为郡日，僧说读书年。恐有吟魂在，深山古木边。
秋声谁种得，萧瑟在池栏。叶涩栖蝉稳，丛疏宿鹭难。敛烟宜下□，飒吹省先寒。此物生苍岛，令人忆钓竿。
山下望山上，夕阳看又曛。无人医白发，少地著新坟。岁代殊相远，贤愚旋不分。东归聊一吊，乱木倚寒云。
昔时亦云雨，今时亦云雨。自是荒淫多，梦得巫山女。从来圣明君，可听妖魅语。只今峰上云，徒自生容与。
长帆挂短舟，所愿疾如箭。得丧一惊飘，生死无良贱。不谓天不祐，自是人苟患。尝言海利深，利深不如浅。
百战已休兵，寒云愁未歇。血染长城沙，马踏征人骨。早得用蛾眉，免陷边戍卒。始知髦头星，不在弯弓没。
筇杖六尺许，坐石流泉所。举头看古松，似对仙鹤语。是时天气清，四迥无尘侣。顾我笑相迎，知有丹砂异。
垂竿朝与暮，披蓑卧横楫。不问清平时，自乐沧波业。长畏不得闲，几度避游畋。当笑钓台上，逃名名却传。
一从杀贵妃，春来花无意。此地纵千年，土香犹破鼻。宠既出常理，辱岂同常死。一等异于众，倾覆皆如此。
游子虽惜别，一去何时见。飞鸟犹恋巢，万里亦何远。妾愿化为霜，日日下河梁。若能侵鬓色，先染薄情郎。
末秋云木轻，莲折晚香清。雨下侵苔色，云凉出浪声。叠帆依岸尽，微照夹堤明。渡吏已头白，遥知客姓名。
正是花时节，思君寝复兴。市沽终不醉，春梦亦无凭。岳面悬青雨，河心走浊冰。东门一条路，离恨镇相仍。
君吟十二载，辛苦必能官。造化犹难隐，生灵岂易谩。猿跳高岳静，鱼摆大江宽。与我为同道，相留夜话阑。
寂寥虽下邑，良宰有清威。苦节长如病，为官岂肯肥。山多村地狭，水浅客舟稀。上国搜贤急，陶公早晚归。
莫怪苦吟迟，诗成鬓亦丝。鬓丝犹可染，诗病却难医。山暝云横处，星沈月侧时。冥搜不可得，一句至公知。
高阁水风清，开门日送迎。帆张独鸟起，乐奏大鱼惊。骤雨拖山过，微风拂面生。闲吟虽得句，留此谢多情。
十九条平路，言平又崄巇。人心无算处，国手有输时。势迥流星远，声干下雹迟。临轩才一局，寒日又西垂。
僻居门巷静，竟日坐阶墀。鹊喜虽传信，蛩吟不见诗。笋抽通旧竹，梅落立闲枝。此际无尘挠，僧来称所宜。
官小任还重，命官难偶然。皇恩轻一邑，赤子病三年。瘦马稀飡粟，羸童不识钱。如君清苦节，到处有人传。
相送短亭前，知君愚复贤。事多凭夜梦，老为待明年。春树添山脊，晴云学晓烟。雄文有公道，此别莫澘然。
因诗相识久，忽此告临途。便是有船发，也须容市沽。精吟五个字，稳泛两重湖。长短逢公道，清名振帝都。
因乱事空王，孤心亦不伤。梵僧为骨肉，柏寺作家乡。眼闭千行泪，头梳一把霜。诗书不得力，谁与问苍苍。
北风沙漠地，吾子远从军。官路虽非远，诗名要且闻。蝉悲欲落日，雕下拟阴云。此去难相恋，前山掺袂分。
一别几寒暄，迢迢隔塞垣。相思长有事，及见却无言。静坐将茶试，闲书把叶翻。依依又留宿，圆月上东轩。
大片向空舞，出门肌骨寒。路岐平即易，沟壑满应难。兔穴归时失，禽枝宿处干。豪家宁肯厌，五月画图看。
寂寞掩荆扉，昏昏坐欲痴。事无前定处，愁有并来时。日影才添线，鬓根已半丝。明庭正公道，应许苦心诗。
粝食拥败絮，苦吟吟过冬。稍寒人却健，太饱事多慵。树老生烟薄，墙阴贮雪重。安能只如此，公道会相容。
一岁几盈亏，当轩重此期。幸无偏照处，刚有不明时。色静云归早，光寒鹤睡迟。相看吟未足，皎皎下疏篱。
极目望空阔，马羸程又赊。月生方见树，风定始无沙。楚水辞鱼窟，燕山到雁家。如斯名利役，争不老天涯。
九衢南面色，苍翠绝纤尘。寸步有闲处，百年无到人。禁林寒对望，太华净相邻。谁与群峰并，祥云瑞露频。
高冈微雨后，木脱草堂新。惟有疏慵者，来看淡薄人。竹牙生碍路，松子落敲巾。麤得玄中趣，当期宿话频。
独立凭危阑，高低落照间。寺分一派水，僧锁半房山。对面浮世隔，垂帘到老闲。烟云与尘土，寸步不相关。
南岳古般若，自来天下知。翠笼无价寺，光射有名诗。一水涌兽迹，五峰排凤仪。高僧引闲步，昼出夕阳归。
一片无尘地，高连梦泽南。僧居跨鸟道，佛影照鱼潭。朽枿云斜映，平芜日半涵。行行不得住，回首望烟岚。
鹿门山上寺，突兀尽无尘。到此修行者，应非取次人。鸟过惊石磬，日出碍金身。何计生烦恼，虚空是四邻。
喜到重湖北，孤州横晚烟。鹭衔鱼入寺，鸦接饭随船。松桧君山迥，菰蒲梦泽连。与师吟论处，秋水浸遥天。
浪高风力大，挂席亦言迟。及到堪忧处，争如未济时。鱼龙侵莫测，雷雨动须疑。此际情无赖，何门寄所思。
动步忧多事，将行问四邻。深山不畏虎，当路却防人。豪富田园废，疲羸屋舍新。自惭为旅客，无计避烟尘。
妄动远抛山，其如馁与寒。投人言去易，开口说贫难。泽国云千片，湘江竹一竿。时明未忍别，犹待计穷看。
欲往几经年，今来意豁然。江风长借客，岳雨不因天。戏鹭飞轻雪，惊鸿叫乱烟。晚秋红藕里，十宿寄渔船。
四远参寻遍，修行却不行。耳边无俗语，门外是前生。塔见移来影，钟闻过去声。一斋唯默坐，应笑我营营。
怪得意相亲，高携一轴新。能搜大雅句，不似小乘人。岳麓擎枯桧，潇湘吐白𬞟。他年遇同道，为我话风尘。
忆昔与吾师，山中静论时。总无方是法，难得始为诗。冻犬眠干叶，饥禽啄病梨。他年白莲社，犹许重相期。
曾居五老峰，所得共谁同。才大天全与，吟精楚欲空。客来庭减日，鸟过竹生风。早晚摇轻拂，重归瀑布中。
凄凉穗幕下，香吐一灯分。鬬老输寒桧，留闲与白云。挈盂曾几度，传衲不教焚。泣罢重回首，暮山钟半闻。
静景凭高望，光分翠嶂开。崄飞千尺雪，寒扑一声雷。过去云冲断，旁来烧隔回。何当住峰下，终岁绝尘埃。
独上上方上，立高聊称心。气冲云易黑，影落县多阴。有云草不死，无风松自吟。会当求大药，他日复追寻。
常贵西山鸟，衔恩在玉堂。语传明主意，衣拂美人香。缓步寻珠网，高飞上画梁。长安频道乐，何日从君王。
秋江清浅时，鱼过亦频窥。却为分明极，翻成所得迟。浴偎红日色，栖压碧芦枝。会共鹓同侣，翺翔应可期。
数朵欲倾城，安同桃李荣。未尝贫处见，不似地中生。此物疑无价，当春独有名。游蜂与蝴蝶，来往自多情。
共贺登科后，明宣入紫宸。又看重试榜，还见苦吟人。此得名浑别，归来话亦新。分明一枝桂，堪动楚江滨。
骚人久不出，安得国风清。拟掘孤坟破，重教大雅生。皇天高莫问，白酒恨难平。悒怏寒江上，谁人知此情。
垂须长似发，七十色如黳。醉眼青天小，吟情太华低。千年松绕屋，半夜雨连溪。邛蜀路无限，往来琴独携。
春往海南边，秋闻半夜蝉。鲸吞洗钵水，犀触点灯船。岛屿分诸国，星河共一天。长安却回日，松偃旧房前。
高节谏垣客，白云居静坊。马饥餐落叶，鹤病晒残阳。野雾昏朝烛，溪笺惹御香。相招倚蒲壁，论句夜何长。
桂水净和天，南归似谪仙。系绦轻象笏，买布接蛮船。海气蒸鼙软，江风激箭偏。罢郎吟乱里，帝远岂知贤。
落叶溅吟身，会棋云外人。海枯搜不尽，天定著长新。月上分题遍，钟残布子匀。忘餐二绝境，取意铸陶钧。
四十五秋宵，月分千里毫。冷沈中岳短，光溢太行高。不寐清人眼，移栖湿鹤毛。露华台上别，吟望十年劳。
泉齐岭鸟飞，雨熟荔枝肥。南斗看应近，北人来恐稀。潮浮廉使宴，珠照岛僧归。幕下逢迁拜，何官着茜衣。
圭峰秋后叠，乱叶落寒墟。四五百竿竹，二三千卷书。云深猿拾栗，雨霁蚁缘蔬。只隔门前水，如同万里馀。
敲驴吟雪月，谪出国西门。行傍长江影，愁深汨水魂。笻携过竹寺，琴典在花村。饥拾山松子，谁知贾傅孙。
冲风仍蹑冻，提辔手频呵。得事应须早，愁人不在多。雪田平入塞，烟郭曲随河。翻忆江涛里，船中睡盖蓑。
中路行僧谒，邮亭话海涛。剑摇林狖落，旗闪岳禽高。苔长空州狱，花开梦省曹。濮阳流政化，一半布风骚。
缾枕绕腰垂，出门何所之。毳衣霑雨重，棕笠看山欹。夜观入枯树，野眠逢断碑。邻房母泪下，相课别离词。
献策赴招携，行宫积翠西。挈囊秋卷重，转栈晚峰齐。踏月趋金阙，拂云看御题。飞鸣岂回顾，独鹤困江泥。
奉诏向军前，朱袍暎雪鲜。河桥吹角冻，岳月卷旗圆。僧救焚经火，人修著钓船。六州安抚后，万户解衣眠。
海岳两无边，去来都偶然。齿因吟后冷，心向静中圆。虫网花间井，鸿鸣雨后天。叶书归旧寺，应附载钟船。
天柱暮相逢，吟思天柱峰。墨研青露月，茶吸白云钟。卧语身黏藓，行禅顶拂松。探玄为一决，明日去临邛。
此道背于时，携归一轴诗。树沈孤鸟远，风逆蹇驴迟。草入吟房坏，潮冲钓石移。恐伤欢觐意，半路摘愁髭。
行李一枝藤，云边晓扣冰。丹经如不谬，白发亦何能。浅井仙人镜，明珠海客灯。乃知真隐者，笑就汉廷徴。
诸方游几腊，五夏五峰销。越讲迎骑象，蕃斋忏射雕。冷筇和雪倚，朽栎带云烧。从此西林老，瞥然三万朝。
诗道世难通，归宁楚浪中。早程残岳月，夜泊隔淮钟。一镜随双鬓，全家老半峰。无成来往过，折尽谢亭松。
云明天岭高，刺郡辍仙曹。危栈窥猿顶，公庭埽鹤毛。出军青壁罅，话道白眉毫。远集歌谣客，州前泊几艘。
病卧四更后，愁闻报早衙。隔关沈水鸟，侵郭噪园鸦。吏瘦餐溪柏，身羸凭海槎。满朝吟五字，应不老烟霞。
山亦怀恩地，高禽尽下飞。吏穿霞片望，僧埽月棱归。省拜墀烟近，林居玉漏微。曾令驻锡话，聊用慰攀依。
川上值楼开，寒山四面来。竹吹人语远，峰碍鸟飞回。生死别离陌，朝昏云雨堆。谁知独立意，溅泪落莓苔。
散花留内殿，宫女梦谈禅。树杪开楼锁，云中认岳莲。溪声过长耳，筇节出羸肩。飞句相招宿，多逢有月天。
南归来取别，穷巷坐青苔。一盏薄醨酒，数枝零落梅。潮生楚驿闭，星在越楼开。明日望君处，前临风月台。
开门风雪顶，上彻困飞禽。猿戏青冥里，人行紫阁阴。腊泉冰下出，夜磬月中寻。尽欲居岩室，如何不住心。
云际众僧里，独攒眉似愁。护茶高夏腊，爱火老春秋。海浪南曾病，河冰北苦游。归来诸弟子，白遍后生头。
携文过水宿，拂席四廊尘。坠果敲楼瓦，高萤暎鹤身。点灯吹叶火，谈佛悟山人。尽有栖霞志，好谋三教邻。
手植知何代，年齐偃盖松。结根生别树，吹子落邻峰。古干经龙嗅，高烟过雁冲。可佳繁叶尽，声不碍秋钟。
山兄望鹤信，山弟听乌占。养药同开鼎，休棋各枕奁。相逢九江底，共到五峰尖。愿许为三友，羞将白发挦。
四海通禅客，搜吟会草亭。撚髭孤烛白，闭目众山青。松挂敲冰杖，罏温注月缾。独愁悬旧斾，笏冷立残星。
铜缾涩泻水，出碛蹑莲层。猛虎降低鼠，盘雕望小蝇。通禅五天日，照祖几朝灯。短发归林白，何妨剃未能。
杖屦疑师在，房关四壁蛬。贮缾经腊水，响塔隔山钟。乳鸽沿苔井，斋猿散雪峰。如何不见性，倚遍寺前松。
县对数峰云，官清主簿贫。听更池上鹤，伴值岳阳人。井锁煎茶水，厅关𢭏药尘。往来多屣步，同舍即诸邻。
北梦风吹断，江边处士亭。吟生万井月，见尽一天星。浪静鱼冲锁，窗高鹤听经。东西渺无际，世界半沧溟。
门摇枯苇影，落日共鸥归。园近鹿来熟，江寒人到稀。片云穿塔过，枯叶入城飞。翻怕宾鸿至，无才动礼闱。
江房无叶落，松影带山高。满寺中秋月，孤窗入夜涛。旧真悬石壁，衰发落铜刀。卧听晓耕者，与师知苦劳。
天寒高木静，一磬隔川闻。鼎水看山汲，台香埽雪焚。鹤归惟认刹，僧步不离云。石室开禅后，轮珠谢圣君。
蜀道波不竭，巢乌出浪痕。松阴盖巫峡，雨色彻荆门。宿寺青山尽，归林彩服翻。苦吟怀冻馁，为吊浩然魂。
谁寄湘南信，阴窗砚起津。烧痕碑入集，海角寺留真。楼憩长空鸟，钟惊半阙人。御沟圆月会，似在草堂身。
远近众心归，居然占翠微。展经猿识字，听法虎知非。泉注城池梦，霞生侍卫衣。玄机不可学，何似总无机。
禁院对生台，寻师到绿槐。寺高猿看讲，钟动鸟知斋。埽石月盈帚，滤泉花满筛。归来逢圣节，吟步上尧阶。
佛亦遇艰难，重兴叠废坛。偃松枝旧折，画竹粉新干。开讲宫娃听，抛生禁鸟餐。钟声入帝梦，天竺化长安。
云州三万骑，南走疾飞鹰。回碛星低雁，孤城月伴僧。敲关通汉节，倾府守河冰。无处论边事，归溪夜结罾。
南朝献晋史，东蜀瞰巴楼。长栈怀宫树，疏峰露剑州。半空飞雪化，一道白云流。若次江边邑，宗诗为遍搜。
我重君能赋，君褒我解诗。三堂一拜遇，四海两心知。影挂僧挑烛，名传鹤拂碑。涪江吊孤冢，片月下峨嵋。
御沟临岸行，远岫见云生。松下度三伏，磬中销五更。雨淋经阁白，日闪剃刀明。海畔终须去，烧灯老国清。
何须凿井饮，门占古溪居。寂寞苔床卧，寒虚玉柄书。有期登白阁，又得赏红蕖。清浅蒲根水，时看鹭啄鱼。
开辟已来雪，为山长欠春。高遮辞碛雁，寒噤入川人。栈阁交冰柱，耕樵隔日轮。此中栖息者，不识两京尘。
前山不可望，暮色渐沉规。日转须弥北，蟾来渤海西。风铃乱僧语，霜枿欠猿啼。阁外千家月，分明见里迷。
返照塔轮边，残霖滴几悬。夜寒吟病甚，秋健讲声圆。粟穗干灯焰，苔根浊水泉。西峰埋藓石，秋月即师禅。
嘉陵雨色青，澹别酌参苓。到蜀高诸岳，窥天合四溟。书来应隔雪，梦觉已无星。若遇多吟友，何妨勘竺经。
华省支残俸，寒蔬办祭稀。安坟对白阁，买石折朱衣。蜀客弹琴哭，江鸥入宅飞。帆吹佳句远，不独遍王畿。
待车登叠嶂，经乱集鸰原。省坏兰终洁，台寒柏有根。县清江入峡，楼静雪连村。莫隐匡山社，机云受晋恩。
抱疾寒溪卧，因循草木青。相留开夏蜜，辞去见秋萤。朔雪痕侵雍，边烽焰照泾。烟沈陇山色，西望涕交零。
野色迷亭晓，龙墀待押班。带涎移海木，兼雪写湖山。月白吟床冷，河清直印闲。唐封三万里，人偃翠微间。
半锡探寒流，别师猿鹤洲。二三更后雨，四十字边秋。立塞吟霞石，敲鼙看雪楼。扶亲何处隐，惊梦入嵩丘。
苔砌塔阴浓，朝回尚叫蛬。粟徴山县欠，官转水曹重。灯照楼中雨，书求海上峰。诗家无骤显，一一古人踪。
洛下因归去，官西忆二龙。笠漫河岸雪，衣着虢城锺。睡鸭浮寒水，樵人出远峰。贺当化闾俗，护取草堂松。
违拜斾旗前，松阴路半千。楼冲高雪会，驿闭乱云眠。榜挂临江省，名题赴宅筵。人求新蜀赋，应贵浣花笺。
贾生耽此寺，胜事入诗多。鹤宿星千树，僧归烧一坡。塔棱垂雪水，江色暎茶锅。长久堪栖息，休言忆镜波。
窦岭吟招隐，新诗满集贤。白衫春絮暖，红纸夏云鲜。琴缠江丝细，棋分海石圆。因知醉公子，虚写世人传。
王屋峭难名，三刀梦四更。日升当地缺，星尽未天明。度雪云林湿，穿松角韵清。崔家开锦浪，忆着水窗声。
极南极北游，东泛复西流。行匝中华地，魂销四海秋。题诗在琼府，附舶出青州。不遇一公子，弹琴吊古丘。
晓起磬房前，真经诵百篇。漱流星入齿，照镜石差肩。静闭街西观，存思海上仙。闲听说五岳，穷遍一根莲。
从知东甸尉，铨注似恩除。带土移嵩术，和泉送尹鱼。印床寒鹭宿，壁记醉僧书。堂下诸昆在，无妨候起居。
青门冢前别，道路武关西。有寺云连石，无僧叶满溪。河长随鸟尽，山远与人齐。觐省波涛县，寒窗响曙鸡。
极顶云兼冻，孤城露洗初。共辞嵩少雪，久绝贝多书。远照雁行细，寒条狖挂虚。分泉煎月色，忆就茗林居。
南北飞山雪，万片寄相思。东西曲流水，千声泻别离。巴猿学导引，陇鸟解吟诗。翻羡家林赏，世人那得知。
南山入谷游，去彻山南州。下马云未尽，听猿星正稠。印茶泉遶石，封国角吹楼。远宦有何兴，贫兄无计留。
竹房开处峭，迥挂半山灯。石磬敲来穴，不知何代僧。讲归双袖雪，禅起一盂冰。唯说黄桑屐，当时着秣陵。
郡清官舍冷，枕席溅山泉。药气来人外，灯光到鹤边。梦秦书印斗，思越画渔船。掷笏南归去，波涛路几千。
南征虽赴辟，其奈负高科。水合湘潭住，山分越国多。梅花雪共下，文□□相和。白发陪官宴，红旗影里歌。
野人居止处，竹色与山光。留客羞蔬饭，洒泉开草堂。雨馀松子落，风过术苗香。尽日无炎暑，眠君青石床。
朝行丧名节，岳色惨天风。待漏秋吟断，焚香夜直空。骨寒依垅草，家尽逐边鸿。一吊知音后，归来碎峄桐。
山顶绝茅居，云泉遶枕虚。烧移僧影瘦，风展鹭行疏。卷箔清江月，敲松紫阁书。由来簪组贵，不信教猿锄。
定里无烦热，吟中达性情。入林逢客话，上塔接僧行。八水皆知味，诸翁尽得名。常论冰井近，莫便厌浮生。
忽闻清演病，可料苦吟身。不见近诗久，徒言华发新。别来山已破，住处月为邻。几遶庭前树，于今四十春。
移居入村宇，树阙见城隍。云水虽堪画，恩私不可忘。猿涎滴鹤氅，麈尾拂僧床。弃逐随樵牧，何由报稻粱。
歌乐听常稀，茅亭静掩扉。槎来垂钓次，月落问安归。远客传烧研，幽禽看衲衣。眼前无俗事，松雨蜀山辉。
未老鬓毛焦，心归向石桥。指霞辞二纪，吟雪遇三朝。连席频登相，分廊尚祝尧。回眸旧行侣，免使负嵩樵。
一第人皆得，先生岂不销。位卑终蜀士，诗绝占唐朝。旅葬新坟小，魂归故国遥。我来因奠洒，立石用为标。
九十日秋色，今秋已半分。孤光吞列宿，四面绝微云。众木排疏影，寒流叠细纹。遥遥望丹桂，心绪更纷纷。
夜水笔前澄，时推外学能。书成百个字，庭转几遭灯。寄墨大坛吏，分笺蜀国僧。为题江寺塔，牌挂入云层。
彤云将欲罢，蝉柳响如秋。雾散九霄近，日程三伏愁。残阳宿雨霁，高浪碎沙沤。袪足馀旬后，分襟任自由。
旅馆候天曙，整车趋远程。几处晓钟断，半桥残月明。沙上鸟犹在，渡头人未行。去去古时道，马嘶三两声。
上山下山去，千里万里愁。树色野桥暝，雨声孤馆秋。南北眼前道，东西江畔舟。世人重金玉，无金徒远游。
不信最清旷，及来愁已空。数点石泉雨，一溪霜叶风。业在有山处，道成无事中。酌尽一尊酒，病夫颜亦红。
路傍古时寺，寥落藏金容。破塔有寒草，坏楼无晓钟。乱纸失经偈，断碑分篆踪。日暮月光吐，绕门千树松。
掩门江上住，尽日更无为。古木坐禅处，残星鸣磬时。水浇冰滴滴，珠数落累累。自有闲行伴，青藤杖一枝。
冷气生深殿，狼星渡远关。九城鼙鼓内，千骑道途间。凤髻随秋草，銮舆入暮山。恨多留不得，悲泪满龙颜。
不知名利苦，念佛老岷峨。衲补云千片，香烧印一窠。恋山人事少，怜客道心多。日日斋钟后，高悬滤水罗。
鹤鸣山下去，满箧荷瑶琨。放马荒田草，看碑古寺门。渐寒沙上雨，欲暝水边村。莫忘分襟处，梅花扑酒尊。
败叶填溪路，残阳过野亭。仍弹一滴水，更读两张经。暝鸟烟中见，寒钟竹里听。不多山下去，人世尽膻腥。
茫茫驱一马，自叹又何之。出郭见山处，待船逢雨时。晓鸡鸣野店，寒叶堕秋枝。寂寞前程去，闲吟欲共谁。
维舟镜面中，回对白盐峰。夜静沙堤月，天寒水寺钟。故园何日到，旧友几时逢。欲作还家梦，青山一万重。
松门一径微，苔滑往来稀。半夜闻钟后，浑身带雪归。问寒僧接杖，辨语犬衔衣。又是安禅去，呼童闭竹扉。
三千护塞儿，独自滞边陲。老向二毛见，秋从一叶知。地寒乡思苦，天暮角声悲。却被交亲笑，封侯未有期。
故人何处望，秋色满江𣸣。入水溪虫乱，过桥山路分。鹤归松上月，僧入竹间云。莫惜中宵磬，从教梦里闻。
深山道者家，门户带烟霞。绿缀沿岩草，红飘落水花。半庭栽小树，一径扫平沙。往往溪边坐，持竿到日斜。
寻师拟学空，空住虎磎东。千里照山月，一枝惊鹤风。年如流去水，山似转来蓬。尽日都无事，安禅石窟中。
门户寒江近，篱墙野树深。晚风摇竹影，斜日转山阴。砌觉披秋草，床惊倒古琴。更闻邻舍说，一只鹤来寻。
岁月客中销，崎岖力自招。问人寻野寺，牵马渡危桥。为雨疑天晚，因山觉路遥。前程何处是，一望又迢迢。
蜀国初开棹，庐峰拟拾萤。兽皮裁褥暖，莲叶制衣馨。楚水秋来碧，巫山雨后青。莫教衔凤诏，三度到中庭。
趋名逐利身，终日走风尘。还到水边宅，却为山下人。僧教开竹户，客许戴纱巾。且喜琴书在，苏生未厌贫。
披霞戴鹿胎，岁月不能催。饭把琪花煮，衣将藕叶裁。鹤从归日养，松是小时栽。往往樵人见，溪边洗药来。
寂寞邛城夜，寒塘对庾楼。蜀关蝉已噪，秦树叶应秋。道路连天远，笙歌到晓愁。不堪分袂后，残月正如钩。
长安多路岐，西去欲何依。浮世祗如此，旧山长忆归。自离京国久，应已故人稀。好与孤云住，孤云无是非。
负郭有田在，年年长废耕。欲磨秋镜净，恐见白头生。未作一旬别，已过千里程。不知书与剑，十载两无成。
西南千里程，处处有车声。若使地无利，始应人不营。天涯犹马到，石迹尚尘生。如此未曾息，蜀山终冀平。
几度作游客，客行长苦辛。愁看函谷路，老尽布衣人。岁远关犹固，时移草亦春。何当名利息，遣此绝征轮。
风吹残雨歇，云去有烟霞。南浦足游女，绿𬞟应发花。远钟当半夜，明月入千家。不作故乡梦，始知京洛赊。
东西流不驻，白日与车轮。残雪半成水，微风应欲春。几经他国岁，已减故乡人。回首长安道，十年空苦辛。
为客忆归舍，归来还寂寥。壮时看欲过，白首固非遥。独酌几回醉，此愁终不销。犹残鸡与犬，驱去住山椒。
贵贱各扰扰，皆逢朝市间。到此马无迹，始知君独闲。冰破听敷水，雪晴看华山。西风寂寥地，唯我坐忘还。
独行千里尘，轧轧转征轮。一别已多日，总看成老人。洞庭雪不下，故国草应春。三月烟波暖，南风生绿𬞟。
春至始青青，香车碾已平。不知山下处，来向路傍生。每岁有人在，何时无马行。应随尘与土，吹满洛阳城。
星汉欲沈尽，谁家砧未休。忽闻梁雁至，如报杜陵秋。千树又黄叶，几人新白头。洞庭今夜客，一半却登舟。
东风吹草色，空使客蹉跎。不设太平险，更应游子多。几伤行处泪，一曲醉中歌。尽向青门外，东随渭水波。
僻地好泉石，何人曾陆沈。不知青嶂外，更有白云深。因此见乔木，几回思旧林。殷勤猿与鸟，唯我独何心。
到此绝车轮，萋萋草树春。青山如有利，白石亦成尘。水阔应无路，松深不见人。如知巢与许，千载迹犹新。
南渡人来绝，喧喧雁满沙。自生江上月，长有客思家。半夜下霜岸，北风吹荻花。自惊归梦断，不得到天涯。
扰扰浮梁路，人忙月自闲。去年为塞客，今夜宿萧关。辞国几经岁，望乡空见山。不知江叶下，又作布衣还。
乱峰连叠嶂，千里绿峨峨。蜀国路如此，游人车亦过。远烟当驿敛，骤雨逐风多。独忆紫芝叟，临风歌旧歌。
蜀国少平地，方思京洛间。远为千里客，来度百牢关。帆影清江水，铃声碧草山。不因名与利，尔我各应闲。
何当开此镜，即见发如丝。白日急于水，少年能几时。每逢芳草处，长返故园迟。所以多为客，蹉跎欲怨谁。
征车千里至，碾遍六街尘。向此有营地，忽逢无事人。昔时颜未改，浮世路多新。且脱衣沽酒，终南山欲春。
草堂前有山，一见一相宽。处世贵僧静，青松因岁寒。他山逢旧侣，尽日话长安。所以闲行迹，千回绕药栏。
日日市朝路，何时无苦辛。不随丹灶客，终作白头人。浮世度千载，桃源方一春。归来华表上，应笑北邙尘。
世人无正心，虫网匣中琴。何以经时废，非为娱耳音。独令高韵在，谁感隙尘深。应是南风曲，声声不合今。
俛仰不能去，如逢旧友同。曾因春雪散，见在华山中。何处有明月，访君听远风。相将归未得，各占石岩东。
古来利与名，俱在洛阳城。九陌鼓初起，万车轮已行。周秦时几变，伊洛水犹清。二月中桥路，鸟啼春草生。
离家凡几宵，一望一寥寥。新魄又将满，故乡应渐遥。独临彭蠡水，远忆洛阳桥。更有乘舟客，凄然亦驻桡。
朱槛满明月，美人歌落梅。忽惊尘起处，疑有凤飞来。一曲听初彻，几年愁暂开。东南正云雨，不得见阳台。
壁古字未灭，声长响不绝。蕙质本如云，松心应耐雪。耿耿离幽谷，悠悠望瓯越。杞妇哭夫时，城崩无此说。
到此溪亭上，浮生始觉非。野僧还惜别，游客亦忘归。月满千岩静，风清一磬微。何时脱尘役，杖履愿相依。
锦字凭谁达，闲庭草又枯。夜长灯影灭，天远雁声孤。蝉鬓凋将尽，虬髯白也无。几回愁不语，因看朔方图。
楚国多春雨，柴门喜晚晴。幽人临水坐，好鸟隔花鸣。野色临空阔，江流接海平。门前到溪路，今夜月分明。
远声霜后树，秋色水边村。野径无来客，寒风自动门。海山藏日影，江月落潮痕。惆怅高飞晚，年年别故园。
秋色满行路，此时心不闲。孤贫游上国，少壮有衰颜。众鸟已归树，旅人犹过山。萧条远林外，风急水潺潺。
古井碧沈沈，分明见百寻。味甘传邑内，脉冷应山心。圆入月轮净，直涵峰影深。自从仙去后，汲引到如今。
飘飘云外者，𫏐宿聚仙堂。半夜人无语，中宵月送凉。鹤归高树静，萤过小池光。不得多时住，门开是事忙。
江东寒近腊，野寺水天昏。无酒可销夜，随僧早闭门。照墙灯影短，著瓦雪声繁。飘泊仍千里，清吟欲断魂。
碧峰秋寺内，禅客已无情。半顶发根白，一生心地清。竹房侵月静，石径到门平。山下尘嚣路，终年誓不行。
羊公传化地，千古事空存。碑已无文字，人犹敬子孙。岘山长闭恨，汉水自流恩。数处烟岚色，分明是泪痕。
忧来长不寐，往事重思量。清渭几年客，故衣今夜霜。春风谁识面，水国但牵肠。十二门车马，昏明各自忙。
借问钓鱼者，持竿多少年。眼明汀岛畔，头白子孙前。櫂入花时浪，灯留雨夜船。越江深见底，谁识此心坚。
逢著南州史，江边哭问君。送终时有雪，归葬处无云。官库惟留剑，邻僧共结坟。儿孙未成立，谁与集遗文。
羁栖亲故少，远别惜清才。天畔出相送，路长知未回。欲销今日恨，强把异乡杯。君去南堂后，应无客到来。
恣意纵横埽，峰峦次第成。笔尖寒树瘦，墨澹野云轻。岩石喷泉窄，山根到水平。禅房时一展，兼称苦空情。
桃源有僧舍，跬步异人天。花乱似无主，鹤鸣疑有仙。轩廊明野色，松桧湿春烟。定拟辞尘境，依师过晚年。
德星摇此夜，珥月满重城。杳霭烟氛色，飘飖砧杵声。令行秋气爽，乐感素风轻。共赏千年圣，长歌四海清。
法驾避星回，波罗毘勇猜。河润冰难合，地暖梅先开。下令俚柔洽，献𫎩弄栋来。愿将不才质，千载侍游台。
泸北行人绝，云南信未还。庭前花不埽，门外柳谁攀。坐久销银烛，愁多减玉颜。悬心秋夜月，万里照关山。
珍重郭四郎，临行不得别。晓漏动离心，轻车冒残雪。欲出主人门，零涕暗呜咽。万里隔关山，一心思汉月。
莲舟泛锦碛，极目眺江干。沿流渡檝易，逆浪取花难。有雾疑川广，无风见水宽。朝来采摘倦，讵得久盘桓。
华亭失侣鹤，乘轩宠遂终。三山凌苦雾，千里激悲风。心危白露下，声断彩弦中。何言斯物变，翻复似辽东。
灵山峙千仞，蔽日且嵯峨。紫盖云阴远，香炉烟气多。石梁高鸟路，瀑水近天河。欲知闻道里，别自有仙歌。
长安朔风起，穷巷掩双扉。新岁明朝是，故乡何路归。鬓丝饶镜色，隙雪夺灯辉。却羡秦州雁，逢春尽北飞。
春草绿绵绵，骄骖骤煖烟。微风飘乐韵，半日醉花边。打鹊抛金盏，招人举玉鞭。田翁与蚕妇，平地看神仙。
逐鹿走红尘，炎炎火德新。家肥生孝子，国霸有馀臣。帝道云龙合，民心草木春。须知烟阁上，一半老儒真。
大业来四夷，仁风和万国。白日体无私，皇天辅有德。七旬罪已服，六旬师方克。伟哉帝道隆，终始常作则。
虽是丹青物，沈吟亦可伤。君夸鹰眼疾，我悯兔心忙。岂动骚人兴，惟增猎客狂。鲛绡百馀尺，争及制衣裳。
彩仗拂寒烟，鸣驺在半天。黄云生马足，白日下松巅。盛德安疲俗，仁风扇极边。前程问成纪，此去尚三千。
孟阳曾有语，刊在白云棱。李杜常挨托，孙刘亦恃凭。庸才安可守，上德始堪矜。暗指长天路，浓峦蔽几层。
穷达皆由命，何劳发叹声。但知行好事，莫要问前程。冬去冰须泮，春来草自生。请君观此理，天道甚分明。
吾道丧已久，吾师何此来。门无尘事闭，卷有国风开。野迥霜先白，庭荒叶自堆。寒暄吟罢后，犹喜话天台。
江南近腊时，已亚雪中枝。一夜欲开尽，百花犹未知。人情皆共惜，天意欲教迟。莫讶无浓艳，芳筵正好吹。
野客围棋坐，搘颐向暮秋。不言如守默，设计似平雠。决胜虽关勇，防危亦合忧。看他终一局，白却少年头。
初闻如自解，及见胜初闻。两鬓堆残雪，一身披断云。道应齐古佛，高不揖吾君。稽首清凉月，萧然万象分。
仆本江北人，今作江南客。再去江北游，举目无相识。金风吹我寒，秋月为谁白。不如归去来，江南有人忆。
无相景幽远，山屏四面开。凭师领鹤去，待我挂冠来。药为依时采，松宜绕舍栽。林泉自多兴，不是效刘雷。
天坛云似雪，玉洞水如琴。白云与流水，千载清人心。君携布囊去，路长风满林。一入华阳洞，千秋那可寻。
甚矣频频醉，神昏体亦虚。肺伤徒问药，发落不盈梳。恋寝嫌明室，修生愧道书。西峰老僧语，相劝合何如。
家山归未得，又是看春过。老觉光阴速，闲悲世路多。风和吹岸柳，雪尽见庭莎。欲向东溪醉，狂眠一放歌。
身闲赢得出，天气渐暄和。蜀马登山稳，南朝古寺多。早花微弄色，新酒欲生波。从此唯行乐，闲愁奈我何。
最有杏花繁，枝枝若手抟。须知一春促，莫厌百回看。鸟啭风潜息，蜂迟露未干。可容排饮否，兼折赠头冠。
才得归闲去，还教病卧频。无由全胜意，终是负青春。绿柳渐拂地，黄莺如唤人。方为医者劝，断酒已经旬。
自为专房甚，匆匆有所伤。当时心已悔，彻夜手犹香。恨枕堆云髻，啼襟揾月黄。起来犹忍恶，剪破绣鸳鸯。
期君速行乐，不要旋还家。永日虽无雨，东风自落花。诗毫黏酒淡，歌袖向人斜。薄暮忘归路，垂杨噪乱鸦。
莫倦寻春去，都无百日游。更堪正月过，已是一分休。泉暖声才出，云寒势未收。晚来重作雪，翻为杏花愁。
白发今如此，红芳莫更催。预愁多日谢，翻怕十分开。点滴无时雨，荒凉满地苔。闲堦一杯酒，惟待故人来。
愁见清明后，纷纷盖地红。惜看难过日，自落不因风。蝶散馀香在，莺啼半树空。堪悲一尊酒，从此似西东。
每爱江城里，青春向尽时。一回新雨歇，是处好风吹。破石黏虫网，高楼扑酒旗。遥知陶令宅，五树正离披。
相见未逾月，堪悲远别离。非君谁顾我，万里又南之。雨逼清明日，花阴杜宇时。愁看挂帆处，鸥鸟共迟迟。
携酒复携觞，朝朝一似忙。马谙频到路，僧借旧眠床。道胜他图薄，身闲白日长。扁舟动归思，高处见沧浪。
不喜长亭柳，枝枝拟送君。惟怜北窗□，树树解留人。圆缺都如月，东西只似云。愁看离席散，归盖动行尘。
常钦赵夫子，远作五侯宾。见面到今日，操心如古人。醉同华席少，吟访野僧频。寂寂长河畔，荒斋与庙邻。
老雨不肯休，东风势还作。未放草蒙茸，已遣花萧索。浮生何苦劳，触事妨行乐。寄语达生人，须知酒胜药。
火急召亲宾，欢游莫厌频。日长徒似岁，花过即非春。晚雨来何定，东风自不匀。须知三个月，不是负芳晨。
多谢空门客，时时出草堂。从容非有约，淡薄不相忘。池映春篁老，檐垂夏果香。西峰正清霁，自与拂吟床。
尝忆曹溪子，龛居面碧嵩。杉松新夏后，雨雹夜禅中。道匪因经悟，心能向物空。秋来得音信，又在剡山东。
秋光虽即好，客思转悠哉。去国身将老，流年雁又来。叶红堆晚径，菊冷藉空罍。不得师相访，难将道自开。
莫道无幽致，常来到日西。地虽当北阙，天与设东溪。疏苇寒多折，惊凫去不齐。坐中皆作者，长爱觅分题。
水木遶吾庐，搴帘晚槛虚。衰条寒露鹊，幽果落惊鱼。爱酒贫还甚，趋时老更疏。乖慵自有素，不是忽簪裾。
野性竟未改，何以居朝廷。空为百官首，但爱千峰青。南风新雨后，与客携觞行。斜阳惜归去，万壑啼鸟声。
小园吾所好，栽植忘劳形。晚果经秋赤，寒蔬近社青。竹萝荒引蔓，土井浅生萍。更欲从人劝，凭高置草亭。
石窗灯欲尽，松槛月还明。就枕浑无睡，披衣却出行。岩高泉乱滴，林动鸟时惊。倏忽山钟曙，喧喧仆马声。
窗外皆连水，杉松欲作林。自怜趋竞地，独有爱闲心。素壁题看遍，危冠醉不簪。江僧暮相访，帘卷见秋岑。
长安驱驰地，贵贱共悠悠。白日谁相促，劳生自不休。凤翔双阙晓，蝉噪六街秋。独有南宫客，时来话钓舟。
碌碌但随群，蒿兰任不分。未尝矜有道，求遇向吾君。逸驾秋寻寺，长歌醉望云。高斋纸屏古，尘暗北山文。
落叶满山州，闲眠病未瘳。窗阴连竹枕，药气染茶瓯。路匪人遮去，官须自觅休。焉宜更羸老，扶杖作公侯。
簇簇竟相鲜，一枝开几番。味甘资麹糵，香好胜兰荪。古道风摇远，荒篱露压繁。盈筐时采得，服饵近知门。
南望庐陵郡，山连五岭长。吾君怜远俗，从事辍名郎。移户多无土，春蚕不满筐。惟应劳赞画，溪峒况彊梁。
欲食不敢食，合栖犹未栖。闻风亦惊过，避缴恨飞低。水阔缘湘因，云寒过碛迷。悲鸣感人意，不见夜乌啼。
鹤立瘦棱棱，髭长白似银。衣冠皆古制，气貌异常人。听雪添诗思，看山滞酒巡。西峰重归路，唯许野僧亲。
雨雪正霏霏，令人不忆归。地炉僧坐暖，山枿火声肥。隔纸烘茶蘂，移铛剥芋衣。知君在霄汉，此兴得还稀。
郢客相寻夜，荒庭雪洒篙。虚堂看向曙，吟坐共忘劳。溪冻声全减，灯寒焰不高。他人莫相笑，未易会吾曹。
戚戚复戚戚，期怀安可释。百年金石心，中路生死隔。新坟应草合，旧地空苔色。白日灯荧荧，凝尘满几席。
悒悒复悒悒，思君安可及。永日在堦前，披衣随风立。高楼暮角断，远树寒鸦集。惆怅几行书，遗踪墨犹湿。
毕岁知无事，兵销复旧丁。竹门桑径狭，春日稻畦青。犬吠隈篱落，鸡飞上碓桯。归田起□思，蛙叫草冥冥。
不识城中路，熙熙乐有年。木槃擎社酒，瓦鼓送神钱。霜落牛归屋，禾收雀满田。遥陂过秋水，闲阁钓鱼船。
长爱田家事，时时欲一过。垣篱皆树槿，厅院亦堆禾。病果因风落，寒蔬向日多。遥闻数声笛，牛晚下前坡。
休粮知几载，脸色似桃红。半醉离城去，单衣行雪中。水声茅洞晓，云影石房空。莫学秦时客，音书便不通。
良哉吕尚父，深隐始归周。钓石千年在，春风一水流。松根盘藓石，花影卧沙鸥。谁更怀韬术，追思古渡头。
倚杖残秋里，吟中四顾频。西风天际雁，落日渡头人。草色衰平野，山阴敛暮尘。却寻苔径去，明月照村邻。
九十日秋色，今宵已半分。孤光含列宿，四面绝纤云。众木排疏影，寒流叠细纹。遥遥望丹桂，心绪正纷纷。
一声初应侯，万木已西风。便感异乡客，先于离塞鸿。日斜金谷静，雨过石城空。此处不堪听，萧条千古同。
君与白云邻，生涯久忍贫。姓名高雅道，寰海许何人。岳气秋来早，亭寒果落新。几回吟石畔，孤鹤自相亲。
潦倒门前客，闲眠岁又残。连天数峰雪，终日与谁看。万丈高松古，千寻落水寒。仍闻有新作，懒寄入长安。
景阳六朝地，运极自依依。一会皆同是，到头谁论非。酒浓沈远虑，花好失前机。见此尤宜戒，正当家国肥。
迢迢江汉路，秋色又堪惊。半夜闻鸿雁，多年别弟兄。高风云影断，微雨菊花明。欲寄东归信，裴回无限情。
越信隔年稀，孤舟几梦归。月寒花露重，江晚水烟微。峰直帆相望，沙空鸟自飞。何时洞庭上，春雨满蓑衣。
天末江城晚，登临客望迷。春潮平岛屿，残雨隔虹霓。鸟与孤帆远，烟和独树低。乡山何处是，目断广陵西。
倚楼高望极，展转念前途。晚叶红残楚，秋江碧入吴。云中来雁急，天末去帆孤。明月谁同我，悠悠上帝都。
明月孤舟远，吟髭镊更华。天形围泽国，秋色露人家。水馆萤交影，霜洲橘委花。何当寻旧隐，泉石好生涯。
交趾同星坐，龙泉佩斗文。烧香翠羽帐，看舞郁金裙。鹢首冲泷浪，犀渠拂岭云。莫教铜柱北，祗说马将军。
寒暄皆有景，孤绝画难形。地拱千寻崄，天垂四面青。昼灯笼雁塔，夜磬彻渔汀。最爱僧房好，波光满户庭。
万古波心寺，金山名目新。天多剩得月，地少不生尘。过樐妨僧定，惊涛溅佛身。谁言张处士，题后更无人。
边头能走马，猿臂李将军。射虎群胡伏，开弓绝塞闻。海山谙向背，攻守别风云。只为坑降罪，轻车未转勋。
望湖关下战，杂虏丧全师。鸟啄豺狼将，沙埋日月旗。牛羊奔赤狄，部落散燕耆。都护凌晨出，铭功瘗死尸。
十万羽林儿，临洮破郅支。杀添胡地骨，降足汉营旗。塞阔牛羊散，兵休帐幕移。空流陇头水，呜咽向人悲。
海岳南归远，天门北望深。暂为青琐客，难换白云心。富贵老闲事，猿猱思旧林。清平无乐志，尊酒有瑶琴。
适越一轻艘，凌兢截鹭涛。曙光金海近，晴雪玉峰高。静寇思投笔，伤时欲钓鳌。壮心殊未展，登涉漫劳劳。
古木闽州道，驱羸落照间。投村碍野水，问店隔荒山。身事几时了，蓬飘何日闲。看花滞南国，乡月十湾环。
一鹗韦公子，新恩颁郡符。岛夷通荔浦，龙节过苍梧。地理金城近，天涯玉树孤。圣朝朱绂贵，从此展雄图。
高台赠君别，满握轩辕风。落日一挥手，金鹅云雨空。鳌洲石梁外，剑浦罗浮东。兹兴不可接，翛翛烟际鸿。
汉家征百越，落地丧貔貅。大野朱旗没，长江赤血流。鬼神寻覆族，宫庙变荒丘。唯有朝台月，千年照戍楼。
谢公遗咏处，池水夹通津。古往人何在，年来草自春。色宜波际绿，香异雨中新。今日青青意，空悲行路人。
浮名深般若，方寺设莲华。钟呗成僧国，湖山称法家。一尘多宝塔，千佛大牛车。能诱泥犂客，超然识聚沙。
紫府静沈沈，松轩思别吟。水流宁有意，云泛本无心。锦洞桃花远，青山竹叶深。不因时卖药，何路更相寻。
五峰习圣罢，乾竺化身归。帝子传真印，门人哭宝衣。一囊穷海没，三藏故园稀。无复天花落，悲风满铁围。
楚岸青枫树，长随送远心。九江春水阔，三峡暮云深。气调桓伊笛，才华蔡琰琴。迢迢嫁湘汉，谁不重黄金。
海国一尺绮，冰壶万缕丝。以君西攀桂，赠此金莲枝。高鸟思茂林，穷鱼乐洿池。平生握中宝，无使岁寒移。
和气来无象，物情还暗新。乾坤一夕雨，草木万方春。染水烟光媚，催花鸟语频。高台旷望处，歌咏属诗人。
维舟芦荻岸，离恨若为宽。烟火人家远，汀洲暮雨寒。天涯孤梦去，篷底一灯残。不是凭骚雅，相思写亦难。
青春终日雨，公子莫思晴。任阻西园会，且观南亩耕。最怜滋垅麦，不恨湿林莺。父老应相贺，丰年兆已成。
仙坛遗迹在，苔合落花明。绛节何年返，白云终日生。旋新芳草色，依旧偃松声。欲问希夷事，音尘隔上清。
鹤氅换朝服，逍遥云水乡。有时乘一叶，载酒入三湘。尘梦年来息，诗魔老亦狂。莼羮与鲈鲙，秋兴最宜长。
幽人栖息处，一到涤尘心。藓色花阴阔，棋声竹径深。篱根眠野鹿，池面戏江禽。多谢相留宿，开樽拂素琴。
岳寺栖缾锡，常人亲亦难。病披青衲重，晚剃白髭寒。烘壁茶烟暗，填沟木叶干。昔年皆礼谒，频到碧云端。
其谁肯见寻，冷淡少知音。尘土侵闲榻，烟波隔故林。竹风醒晚醉，窗月伴秋吟。道在唯求己，明时岂陆沈。
闲思王道者，逸格世难群。何处眠青嶂，从来爱白云。酒沽应独醉，药熟许谁分。正作趋名计，如何得见君。
长忆衔杯处，酕醄尚未阑。江南正烟雨，楼上恰春寒。好树藏莺密，平芜彻野宽。如今无处觅，音信隔波澜。
暂别庙堂上，雄藩去豁情。秋风生雁渚，晚雾湿龙旌。吟里过侯服，梦中归帝城。下车军庶乐，千里月华清。
苏台踪迹在，旷望向江滨。往事谁堪问，连空草自春。花疑西子脸，涛想伍胥神。吟尽情难尽，斜阳照路尘。
茅舍何寥落，门庭长绿芜。贫来卖书剑，病起忆江湖。对枕暮山碧，伴吟凉月孤。前贤多晚达，莫叹有霜须。
庐山多胜景，偏称二君游。松径苍苔合，花阴碧涧流。倾壶同坐石，搜句共登楼。莫学天台客，逢山即驻留。
野外登临望，苍苍烟景昏。暖风医病草，甘雨洗荒村。云散天边野，潮回岛上痕。故人不可见，倚杖役吟魂。
闲吟游古观，静虑想神仙。上景非难度，阴功不易全。醮坛松作盖，丹井藓成钱。浩浩红尘里，谁来叩自然。
每病风骚路，荒凉人莫游。惟君还似我，成癖未能休。舍寐缘孤月，忘形为九秋。垂名如不朽，那恨雪生头。
一宿山前店，旅情安可穷。猿声乡梦后，月影竹窗中。南楚征途阔，东吴旧业空。虎溪莲社客，应笑此飘蓬。
春残杜宇愁，越客思悠悠。雨歇孤村里，花飞远水头。微风声渐咽，高树血应流。因此频回首，家山隔几州。
丹墀朝退后，静院即冥搜。尽日卷帘坐，前峰当槛秋。烹茶留野客，展画看沧洲。见说东林夜，寻常秉烛游。
忽起寻师兴，穿云不觉劳。相留看山雪，尽日论风骚。竹影摇禅榻，茶烟上毳袍。梦魂曾去否，旧国阻波涛。
岸春芳草合，几处思缠绵。向暮江蓠雨，初晴杜若烟。静宜幽鹭立，远称碧波连。送别王孙处，萋萋南浦边。
扁舟倦行役，寂寂宿江干。半夜风雷过，一天星斗寒。潮平沙觜没，霜苦雁声残。渔父何疏逸，扣舷歌未阑。
策杖寻幽客，相携入竹扃。野云生晚砌，病鹤立秋庭。茶美睡心爽，琴清尘虑醒。轮蹄应少到，门巷草青青。
孤舟相忆久，何处倍关情。野渡帆初落，秋风蝉一声。江浮残照阔，云散乱山横。渐去湓城远，那堪新月生。
烟冷暮江滨，高歌散诞身。移舟过蓼岸，待月正丝纶。亦与樵翁约，同游酒市春。白头云水上，不识独醒人。
道德吾君重，含贞本去华。因知炼神骨，何必在烟霞。棋散庭花落，诗成海月斜。瀛洲旧仙侣，应许寄丹砂。
读书与磨剑，旦夕但忘疲。傥若功名立，那愁变化迟。尘从侵砚席，苔任满庭墀。明代搜扬切，升沈莫问龟。
掩户当春昼，知君志在诗。闲花半落处，幽客未来时。野鸟穿莎径，江雪过竹篱。会须明月夜，与子水边期。
酒醒江亭客，缠绵恨别离。笙歌筵散后，风月夜长时。耿耿看灯暗，悠悠结梦迟。若无骚雅分，何计达相思。
仙乡景已清，仙子启琴声。秋月空山寂，淳风一夜生。莎间虫罢响，松顶鹤初惊。因感浮华世，谁怜太古情。
信断关河远，相思秋夜深。砌蛩声咽咽，檐月影沈沈。未遂青云志，那堪素发侵。吟馀成不寐，彻曙四邻砧。
竹林已萧索，客思正如雠。旧业吴江外，新蝉楚驿头。遥天疏雨过，列岫乱云收。今夕谁家宿，孤吟月色秋。
性拙才非逸，同心友亦稀。风昏秋病眼，霜湿夜吟衣。莺谷期犹负，兰陔养不违。吾师惠佳句，胜得楚金归。
年年三月暮，无计惜残红。酷恨西园雨，生憎南陌风。片随流水远，色逐断霞空。怅望丛林下，悠悠饮兴穷。
折向离亭畔，春光满手生。群花岂无艳，柔质自多情。夹岸笼溪月，兼风撼野莺。隋堤三月暮，飞絮想纵横。
病后霜髭出，衡门寂寞中。蠹侵书帙损，尘覆酒樽空。池暗菰蒲雨，径香兰蕙风。幽闲已得趣，不见卜穷通。
君家池阁静，一到且淹留。坐听蒹葭雨，如看岛屿秋。杯盘深有兴，吟笑迥忘忧。更爱幽奇处，双双下野鸥。
流品是鸳鸯，翻飞云水乡。风高离极浦，烟暝下方塘。比鹭行藏别，穿荷羽翼香。双双浴轻浪，谁见在潇湘。
离思春来切，谁能慰寂寥。花飞寒食过，云重楚山遥。耿耿梦徒往，悠悠鬓易凋。那堪对明月，独立水边桥。
卷帘迟日暖，睡起思沈沈。辽海音尘远，春风旅馆深。疏篁留鸟语，曲砌转花阴。寄语长征客，流年不易禁。
不得辽阳信，春心何以安。鸟啼窗树晓，梦断碧烟残。绿鉴开还懒，红颜驻且难。相思谁可诉，时取旧书看。
冬至虽云远，浑疑朔漠中。劲风吹大野，密雪翳高空。泉冻如顽石，人藏类蛰虫。豪家应不觉，兽炭满炉红。
江边候馆幽，汀鸟暝烟收。客思虽悲月，诗魔又爱秋。声名都是幻，穷达未能忧。散逸怜渔父，波中漾小舟。
讼闲徴赋毕，吏散卷帘时。听雨入秋竹，留僧覆旧棋。得诗书落叶，煮茗汲寒池。化俗功成后，烟霄会有期。
忽听新蝉发，客情其奈何。西风起槐柳，故国阻烟波。垅笛悲犹少，巴猿恨未多。不知陶靖节，还动此心么。
多难分离久，相思每泪垂。梦归残月晓，信到落花时。未必乖良会，何当有后期。那堪楼上望，烟水接天涯。
二月正绵绵，离情被尔牵。四邻初过雨，万里正铺烟。眷恋残花惹，留连醉客眠。飘香是杜若，最忆楚江边。
千家事胜游，景物可忘忧。水国楼台晚，春郊烟雨收。鹧鸪啼竹树，杜若媚汀洲。永巷歌声远，王孙会莫愁。
巷深芳草细，门静绿杨低。室迩人何处，花残月又西。武陵期已负，巫峡梦终迷。独立销魂久，双双好鸟啼。
相思禁烟近，楼上动吟魂。水国春寒在，人家暮雨昏。朱桥通竹树，香径匝兰荪。安得吾宗会，高歌醉一尊。
自言婚嫁毕，尘事不关心。老去诗魔在，春来酒病深。山翁期采药，海月伴鸣琴。多谢维舟处，相留接静吟。
飘洒当穷巷，苔深落叶铺。送寒来客馆，滴梦在庭梧。逼砌蛩声断，侵窗竹影孤。遥思渔叟兴，蓑笠在江湖。
竟日声萧飒，兼风不暂阑。竹窗秋睡美，荻浦夜渔寒。地僻苔生易，林疏鸟宿难。谁知苦吟者，坐听一灯残。
谁解叩干关，音容去不还。位方尊北极，寿忽殒南山。凤辇应难问，龙髯不可攀。千秋遗恨处，云物锁桥山。
仙驭归何处，苍苍问且难。华夷喧道德，陵垅葬衣冠。御水穿城咽，宫花泣露寒。九疑消息断，空望白云端。
烟霞海边寺，高卧出门慵。白日少来客，清风生古松。虚窗从燕入，坏屐任苔封。几度陪师话，相留到暮锺。
卧病当秋夕，悠悠枕上情。不堪抛月色，无计避虫声。煎药惟忧涩，停灯又怕明。晓临清鉴里，应有白髭生。
长忆狂游日，惜春心恰同。预愁花片落，不遣酒壶空。草软眠难舍，莺娇听莫穷。如今千里隔，骚首对秋风。
一作边城客，闲门两度春。莺花深院雨，书剑满床尘。紫阁期终负，青云道未伸。犹怜陶靖节，诗酒每相亲。
寄宿深山寺，惟逢老病僧。风吹几世树，云暗暮秋灯。瞑目忘尘虑，谈空入上乘。明晨返名路，何计恋南能。
都城分别后，海峤梦魂迷。吟兴疏烟月，边情起鼓鼙。戍旗风飐小，营柳雾笼低。草檄无馀刃，难将阮瑀齐。
衮衮利名役，常嗟聚会稀。有心游好景，无术驻残晖。南陌草争茂，西园花乱飞。期君举杯酒，不醉莫言归。
每恨多流落，吾徒不易亲。相逢千里客，共醉百花春。小槛山当面，闲堦柳拂尘。何时卜西上，明月桂枝新。
雨馀飞絮乱，相别思难任。酒罢河桥晚，帆开烟水深。蟾宫须展志，渔艇莫牵心。岐路从兹远，双鱼信勿沈。
偶自山僧院，移归傍砌栽。好风终日起，幽鸟有时来。筛月牵诗兴，笼烟伴酒杯。南窗睡轻起，萧飒雨声回。
已是殊乡客，送君重惨然。河桥乍分首，槐柳正鸣蝉。短櫂离幽浦，孤帆触远烟。清朝重文物，变化莫迁延。
闲斋病初起，心绪复悠悠。开箧群书蠹，听蝉满树秋。诗魔还渐动，药债未能酬。为忆前山色，扶持上小楼。
江南重会面，聊话十年心。共立黄花畔，空惊素发侵。斜阳浮远水，归鸟下疏林。牵动诗魔处，凉风村落砧。
长江落照天，物景似当年。忆昔携村酒，相将上钓船。狂歌红蓼岸，惊起白鸥眠。今日趋名急，临风一黯然。
诏下如春煦，巢南志不违。空将感恩泪，滴尽冒寒衣。覆载元容善，形骸果得归。无心渐季路，负米觐亲闱。
鸿雁离群后，成行忆日存。谁知归故里，只得奠吟魂。虫蠹书盈箧，人稀草拥门。从兹长恸后，独自奉晨昏。
浮生多夭枉，惟尔最堪悲。同气未归日，慈亲临老时。旧诗传海峤，新冢枕江湄。遗稚呜呜处，黄昏绕穗帷。
默默谁知我，裴回野水边。诗情长若旧，吾事更无先。芳草人稀地，残阳雁过天。静思吟友外，此意复谁怜。
鼎分天地日，先主力元微。鱼水从相得，山河遂有归。任贤无间忌，报国尽神机。草昧争雄者，君臣似此稀。
谁言多难后，重会喜淹留。欲话关河梦，先惊鬓发秋。浮云空冉冉，远水自悠悠。多谢开青眼，携壶共上楼。
夕风庭叶落，谁见此时情。不作关河梦，空闻砧杵声。会须求至理，何必叹无成。好约高僧宿，同看海月生。
佐邑惭无术，敢言贫与清。风骚谁是主，烟月自关情。卷箔当山色，开窗就竹声。怜君惠嘉句，资我欲垂名。
忽起游方念，飘然不可留。未知携一锡，乘兴向何州。古岸春云散，遥天晚雨收。想应重会面，风月又清秋。
新诗开卷处，造化竭精英。雪霁楚山碧，月高湘水清。初吟尘虑息，再味古风生。自此寰区内，喧腾二雅名。
浪迹天涯去，南荒必动情。草青虞帝庙，云暗夜郎城。越鸟惊乡梦，蛮风解宿酲。早思归故里，华发等闲生。
事简公庭静，开帘暑气中。依经煎绿茗，入竹就清风。至论招禅客，忘机忆钓翁。晚凉安枕簟，海月出墙东。
邮舍残灯在，村林鸡唱频。星河吟里晓，川陆望中春。旧友青云贵，殊乡素发新。悠悠念行计，难更驻征轮。
旅次经寒食，思乡泪湿巾。音书天外断，桃李雨中春。欲饮都无绪，唯吟似有因。输他郊郭外，多少踏青人。
寥寥山馆里，独坐酒初醒。旧业多年别，秋霖一夜听。砌蛬声渐息，窗烛影犹停。早晚无他事，休如泛水萍。
寄宿溪光里，夜凉高士家。养风窗外竹，叫月水中蛙。静虑同搜句，清神旋煮茶。唯忧晓鸡唱，尘里事如麻。
广陵寒食夜，豪贵足佳期。紫陌人归后，红楼月上时。绮罗香未歇，丝竹韵犹迟。明日踏青兴，输他轻薄儿。
烟萝拥竹关，物外自求安。逼枕溪声近，当檐岳色寒。药苗应自采，琴调对谁弹。待了浮名后，依君共挂冠。
何处怀君切，令人欲白头。偶寻花外寺，独立水边楼。不得论休戚，何因校献酬。吟馀兴难尽，风笛起渔舟。
相送烟汀畔，酒阑登小舟。离京梅雨歇，到邑早蝉秋。俗必期康济，诗谁互唱酬。晚凉诸吏散，海月入虚楼。
蛾眉翻自累，万里陷穷边。滴泪胡风起，宽心汉月圆。飞尘长翳日，白草自连天。谁贡和亲策，千秋污简编。
知君归觐省，称意涉通津。解缆汀洲晓，张帆烟水春。牵吟芳草远，贳酒乱花新。拜庆庭闱处，蟾枝香满身。
高秋水村路，隔岸见人家。好是经霜叶，红于带露花。临罾鱼易得，就店酒难赊。吟兴胡能尽，风清日又斜。
谬佐驱鸡任，常思赋𫛳人。未谐林下约，空感病来身。鏁径青苔老，铺阶红叶新。相思不可见，犹喜得书频。
洞隐红霞外，房开碧嶂根。昔年同炼句，几夜共听猿。考古书千卷，忘忧酒一樽。如今归建业，雅道喜重论。
羡君乘紫诏，归路指通津。鼓櫂烟波暖，还京雨露新。趋朝丹禁晓，耸辔九衢春。自愧湮沈者，随轩未有因。
知君别家后，不免泪霑襟。芳草千里路，夕阳孤客心。花飞当野渡，猿叫在烟岑。霄汉知音在，何须恨陆沈。
童稚亲儒墨，时平喜道存。酬身指书剑，赋命委乾坤。秋爽鼓琴兴，月清搜句魂。与君同此志，终待至公论。
寻师来静境，神骨觉清凉。一饷逢秋雨，相留坐竹堂。石渠堆败叶，莎砌咽寒螀。话到南能旨，怡然万虑忘。
殿宇半隳摧，门临野水开。云凝何代树，草蔽此时台。遶塔堆黄叶，沿阶积绿苔。踟蹰日将暮，栖鸟入巢来。
巨浸常牵梦，云游岂觉劳。遥空收晚雨，虚阁看秋涛。必若思三岛，应须钓六鳌。如通十洲去，谁信碧天高。
未达难随众，从他俗所憎。闲听九秋雨，远忆四明僧。病后倦吟啸，贫来疏友朋。寂寥元合道，未必是无能。
飘泛经彭泽，扁舟思莫穷。无人秋浪晚，一岸蓼花风。乡里梦渐远，交亲书未通。今宵见圆月，难坐冷光中。
宿投林下寺，中夜觉神清。磬罢僧初定，山空月又生。笼灯吐冷艳，嵒树起寒声。待晓红尘里，依前冒远程。
长笛起谁家，秋凉夜漏赊。一声来枕上，孤客在天涯。木末风微动，窗前月渐斜。暗牵诗思苦，不独落梅花。
忽起毘陵念，飘然不可留。听蝉离古寺，携锡上扁舟。月出沙汀冷，风高苇岸秋。回期端的否，千里路悠悠。
潺潺青嶂底，来处一何长。漱石苔痕滑，侵松鹤梦凉。泛花穿竹坞，泻月下莲塘。想得归何处，天涯助渺茫。
见说灵泉好，潺湲兴莫穷。谁当秋霁后，独听月明中。溅石苔花润，随流木叶红。何当化霖雨，济物显殊功。
决狱多馀暇，冥搜万家空。卷帘疏雨后，鏁印夕阳中。还往多名士，编题尚古风。宦途知此味，能有几人同。
别后音尘断，相逢又共吟。雪霜今日鬓，烟月旧时心。舣櫂夕阳在，听鸿秋色深。一尊开口笑，不必话升沈。
经年离象魏，孤宦在南荒。酒醒公斋冷，雨多归梦长。志难酬国泽，术欠致民康。吾子应相笑，区区道未光。
千门忻应瑞，偏称上楼看。密洒虚窗晓，狂飘大野寒。园深宜竹树，帘卷洽杯盘。已作丰年兆，黎民意尽安。
随缘驻瓶锡，心已悟无生。默坐烟霞散，闲观水月明。竹深风倍冷，堂迥磬偏清。愿作传灯者，忘言学净名。
旭景鸾台上，微云象阙间。时清政事少，日永直官闲。远籁飞箫管，零冰响珮环。终军年二十，默坐叩玄关。
垂杨界官道，茅屋倚高坡。月下春塘水，风中牧竖歌。折花闲立久，对酒远情多。今夜孤亭梦，悠扬奈尔何。
少长在维扬，依然认故乡。金陵佳丽地，不道少风光。稍望吴台远，行登楚塞长。殷勤语江岭，归梦莫相妨。
省署皆归沐，西垣公事稀。咏诗前砌立，听漏向申归。远思风醒酒，馀寒雨湿衣。春光已堪探，芝盖共谁飞。
缕彩成飞燕，迎和启蛰时。翠翘生玉指，绣羽拂文楣。讵费衔泥力，无劳剪爪期。化工今在此，翻怪社来迟。
东观时闲暇，还修喻蜀书。双旌驰县道，百越从轺车。桂蠹晨餐罢，贪泉访古初。春江多好景，莫使醉吟疏。
郊外春华好，人家带碧谿。浅莎藏鸭戏，轻霭隔鸡啼。掩映红桃谷，夤缘翠柳堤。王孙竟不至，芳草自萋萋。
白首栖禅者，尝谈灞浐游。能令过江客，偏起失乡愁。室倚桃花崦，门临杜若洲。城中无此景，将子剩淹留。
急景骎骎度，遥怀处处生。风头乍寒暖，天色半阴晴。久别魂空断，终年道不行。殷勤云上雁，为过历阳城。
仲春初四日，春色正中分。绿野徘徊月，晴天断续云。燕飞犹个个，花落已纷纷。思妇高楼晚，歌声不可闻。
贱子乖慵性，频为省直牵。交亲每相见，多在相门前。君独疏名路，为郎过十年。炎风久成别，南望思悠然。
越徼稽天讨，周京乱虏尘。苍生何可奈，江表更无人。岂惮寻荒垄，犹思认后身。春风白杨里，独步泪霑巾。
闻道经行处，山前与水阳。磐声深小院，灯影迥高房。落宿依楼角，归云拥殿廊。羡师闲未得，早起逐班行。
暑服道情出，烟街薄暮还。风清飘短袂，马健弄连环。水静闻归橹，霞明见远山。过从本无事，从此涉旬间。
久作他乡客，深惭薄宦非。不知云上雁，何得每年归。夜静声弥怨，天空影更微。往年离别泪，今夕重霑衣。
厨冷烟初禁，门闲日更斜。东风不好事，吹落满庭花。过社纷纷燕，新晴淡淡霞。京都盛游观，谁访子云家。
闻道张晨盖，徘徊石首东。濬川非伯禹，落水异三公。衣湿仍愁雨，冠欹更怯风。今朝复相见，疑是葛仙翁。
征虏亭边月，鸡鸣伴客行。可怜何水部，今事谢宣城。风物聊供赏，班资莫系情。同心不同载，留滞为浮名。
信到得君书，知君已下车。粉闱情在否，莲幕兴何如。人望征贤入，余思从子居。灊山真隐地，凭为卜茅庐。
江上多离别，居人夜𢭏衣。拂砧知露滴，促杵恐霜飞。漏转声频断，愁多力自微。裁缝依梦见，腰带定应非。
独听空堦雨，方知愁事悲。寂寥旬假日，萧飒夜长时。别念纷纷起，寒更故故迟。情人如不醉，定是两相思。
去载分襟后，寻闻在建安。封疆正多事，尊俎若为欢。都护空遗镞，明君欲舞干。绕朝时不用，非是杀身难。
置却人间事，闲从野老游。树声村店晚，草色古城秋。独鸟飞天外，闲云度陇头。姓名君莫问，山木与虚舟。
雨霁秋光晚，亭虚野兴回。沙鸥掠岸去，谿水上堦来。客傲风欹帻，筵香菊在杯。东山长许醉，何事忆天台。
珍重王光嗣，交情尚在不。芜城连宅住，楚塞并车游。别后官三改，年来岁六周。银钩无一字，何以缓离愁。
句曲山前县，依依数舍程。还同适勾漏，非是厌承明。柳谷供诗景，华阳契道情。金门容傲吏，官满且还城。
埼岸堕萦带，微风起细涟。绿阴三月后，倒影乱峰前。吹浪游鳞小，黏苔碎石圆。会将腰下组，换取钓鱼船。
贾傅南迁久，江关道路遥。北来空见雁，西去不如潮。鼠穴依城社，鸿飞在泬寥。高低各有处，不拟更相招。
榆柳开新焰，梨花发故枝。辎𫐌隘城市，圭组坐曹司。独对芝泥检，遥怜白马儿。禁林还视草，气味两相知。
别路知何极，离肠有所思。登舻望城远，摇樐过江迟。断岸烟中失，长天水际垂。此心非橘柚，不为两乡移。
风紧雨凄凄，川回岸渐低。吴州林外近，隋苑雾中迷。聚散纷如此，悲欢岂易齐。料君残酒醒，还听子规啼。
太守今何在，行春去不归。筵空收管吹，郊迥俨骖𬴂。营外星才落，园中露已稀。伤心梁上燕，犹解向人飞。
始忆花前宴，笙歌醉夕阳。那堪城外送，哀挽逐归艎。铃阁朝犹闭，风亭日已荒。唯馀迁客泪，霑洒后池傍。
赋分多情客，经年去国心。疏钟寒郭晚，密雪水亭深。影迥鸿投渚，声愁雀噪林。他乡一尊酒，独坐不成斟。
别路吴将楚，离忧弟与兄。断云惊晚吹，秋色满孤城。信远鸿初下，乡遥月共明。一枝栖未稳，回首望三京。
我爱他山石，中含绝代珍。烟披寒落落，沙浅静磷磷。翠色辞文陛，清声出泗滨。扁舟载归去，知是泛槎人。
羡子清吟处，茅斋面碧流。解憎莲艳俗，唯欠荻花幽。鹭立低枝晚，风惊折叶秋。赠君须种取，不必树忘忧。
飒飒旱天雨，凉风一夕回。远寻南亩去，细入驿亭来。蓑唱牛初牧，渔歌棹正开。盈庭顿无事，归思酌金罍。
七夕雨初霁，行人正忆家。江天望河汉，水馆折莲花。独坐凉何甚，微吟月易斜。今年不乞巧，钝拙转堪嗟。
翠黛嚬如怨，朱颜醉更春。占将南国貌，恼杀别家人。粉汗沾巡盏，花钿逐舞茵。明朝绮窗下，离恨两殷勤。
旧族知名士，朱衣宰楚城。所嗟吾道薄，岂是主恩轻。战鼓何时息，儒冠独自行。此心多感激，相送若为情。
世乱离情苦，家贫色养难。水云孤櫂去，风雨暮春寒。幕府才方急，骚人泪未干。何时王道泰，万里看鹏抟。
海内兵方起，离筵泪易垂。怜君负米去，惜此落花时。想忆看来信，相宽指后期。殷勤手中柳，此是向南枝。
下国兵方起，君家义独闻。若为轻世利，归去卧溪云。挂席冲岚翠，携筇破藓纹。离情似霜叶，江上正纷纷。
酌酒围炉久，愁襟默自增。长年逢岁暮，多病见兵兴。夜色开庭燎，寒威入砚冰。汤师无别念，吟坐一灯凝。
潦倒含香客，凄凉赋𫛳人。未能全卷舌，终拟学垂纶。故友暌离久，音书问讯频。相思俱老大，又见一年新。
之子有雄文，风标秀不群。低飞从墨绶，逸志在青云。柳色临流动，春光到县分。贤人多静理，未爽醉醺醺。
我重朱夫子，依然见古人。成名无愧色，得禄及慈亲。莫叹官资屈，宁论活计贫。平生心气在，终任静边尘。
酌此杯中物，茱萸满把秋。今朝将送别，他日是忘忧。世乱方多事，年加易得愁。政成频一醉，亦未减风流。
茂宰隳官去，扁舟著彩衣。湓城春酒熟，匡阜野花稀。解缆垂杨绿，开帆宿鹭飞。一朝吾道泰，还逐落潮归。
茅许禀灵气，一家同上宾。仙山空有庙，举世更无人。独往诚违俗，浮名亦累真。当年各自勉，云洞镇长春。
日入林初静，山空暑更寒。泉鸣细岩窦，鹤泪眇云端。拂榻安棋局，焚香戴道冠。望君殊不见，终夕凭栏干。
气为还元正，心由抱一灵。凝神归罔象，飞步入青冥。整服乘三素，旋纲蹑九星。琼章开后学，稽首奉真经。
天帝黄金阙，真人紫锦书。霓裳纷蔽景，羽服迥凌虚。白鹤能为使，班麟解驾车。灵符终愿借，转共世情疏。
圣主过幽谷，虚皇在蘂宫。五千宗物母，七字秘神童。世上金壶远，人间玉籥空。唯馀养身法，修此与天通。
何处求玄解，人间有洞天。勤行皆是道，谪下尚为仙。蔽景乘朱凤，排虚驾紫烟。不嫌园吏傲，愿在玉宸前。
三素霏霏远，盟威凛凛寒。火铃空灭没，星斗晓阑干。佩响流虚殿，炉烟在醮坛。萧寥不可极，骖驾上云端。
梓泽成新致，金丹有旧情。挂冠朝睡足，隐几暮江清。药圃分轻绿，松窗起细声。养高宁厌病，默坐对诸生。
珍重还京使，殷勤话故人。别离长挂梦，宠禄不关身。趣向今成道，声华旧绝尘。莫嗟客鬓老，诗句逐时新。
国有承祧重，人知秉哲尊。清风来望苑，遗烈在东藩。此日升缑岭，何因到寝门。天高不可问，烟霭共昏昏。
夏启吾君子，周储上帝宾。音容一飘忽，功业自纷纶。露泣承华月，风惊丽正尘。空馀商岭客，行泪下宜春。
出处成交让，经纶有大功。泪碑瓜步北，棠树蒜山东。百揆方时叙，重离遂不融。故臣偏感咽，曾是叹三穷。
甲观光阴促，园陵天地长。箫笳咽无韵，宾御哭相将。盛烈传彝鼎，遗文被乐章。君臣知己分，零泪乱无行。
彩仗清晨出，非同齿胄时。愁烟锁平甸，朔吹绕寒枝。楚客来何补，缑山去莫追。回瞻飞盖处，掩袂不胜悲。
家世朱门贵，官资粉署优。今为百里长，应好五峰游。柳影连彭泽，湖光接庾楼。承明须再入，官满莫淹留。
请以端谿润，酬君水玉明。方圆虽异器，功用信俱呈。自得山川秀，能分日月精。巾箱各珍重，所贵在交情。
仙驭期难改，坤仪道自光。閟宫新表德，沙麓旧膺祥。素帟尧门掩，凝笳毕陌长。东风惨陵树，无复见亲桑。
永乐留虚位，长陵启夕扉。返虞严吉杖，复土掩空衣。功业投三母，光灵极四妃。唯应彤史在，不与露花晞。
隐隐阊门路，烟云晓更愁。空瞻金辂出，非是濯龙游。德感人伦正，风行内职修。还随偶物化，同此思轩丘。
夜静群动息，翩翩一雁归。清音天际远，寒影月中微。何处云同宿，长空雪共飞。阳和常借便，免与素心违。
苑里芳华早，皇家胜事多。弓声达春气，弈思养天和。煖酒红炉火，浮舟绿水波。雪晴农事起，击壤听赓歌。
繁阴连曙景，瑞雪洒芳辰。势密犹疑腊，风和始觉春。萦林开玉蘂，飘座裛香尘。欲识宸心悦，云谣慰兆人。
湖上一阳生，虚亭启高宴。枫林烟际出，白鸟波心见。主人忘贵达，座客容疵贱。独惭残照催，归宿明光殿。
多病怯烦暑，短才忧近职。跂足北窗风，遥怀浩无极。故人易成别，诗句空相忆。尺素寄天涯，淦江秋水色。
落日照平流，晴空万里秋。轻明动枫叶，点的乱沙鸥。罾网鱼梁静，籉簦稻穗收。不教行乐倦，冉冉下城楼。
东观婆娑树，曾怜甲坼时。繁英共攀折，芳岁几推移。往事皆陈迹，清香亦暗衰。相看宜自喜，双鬓合垂丝。
禁省繁华地，含芳自一时。雪英开复落，红药植还移。静想分今昔，频吟叹盛衰。多情共如此，争免鬓成丝。
旧眷终无替，流光自足悲。攀条感花萼，和曲许埙篪。前会成春梦，和人更己知。缘情聊借喻，争取道言诗。
寺门山水际，清浅照孱颜。客櫂晚维岸，僧房犹掩关。日华穿竹静，云影过堦闲。箕踞一长啸，忘怀物我间。
谿路向还背，前山高复重。纷披红叶树，间断白云峰。尽日慵移櫂，何年醉倚松。自知闲未得，不敢笑周颙。
万物庆西成，茱萸独擅名。芳排红结小，香透夹衣轻。宿露霑犹重，朝阳照更明。长和菊花酒，高宴奉西清。
素艳拥行舟，清香覆碧流。远烟分的的，轻浪泛悠悠。雨歇平湖满，风凉运渎秋。今朝流咏处，即是白𬞟洲。
昔从岐阳狩，簪缨满翠微。十年劳我梦，今日送师归。曳尾龟应乐，乘轩鹤谩肥。含情题小篆，将去挂岩扉。
宪署游从阻，平台道路赊。喜君驰后乘，于此会仙槎。缓酌迟飞盖，微吟望绮霞。相迎在春渚，暂别莫咨嗟。
九月三十日，独行梁宋道。河流激似飞，林叶翻如扫。程遥苦昼短，野迥知寒早。还家亦不闲，要且还家了。
今夕拜新月，沈沈禁署中。玉绳疏间彩，金掌静无风。节换知身老，时平见岁功。吟看北墀暝，兰烬坠微红。
刻烛知无取，争先素未精。本图忘物我，何必计输赢。赌墅终规利，焚囊亦近名。不如相视笑，高咏两三声。
南朝藩阃地，八友旧招寻。事往山光在，春晴草色深。曲池鱼自乐，丛桂鸟频吟。今日中兴运，犹怀翰墨林。
瓜步妖氛灭，昆冈草树青。终朝空望极，今日送君行。报政秋云静，微吟晓月生。楼中长可见，特用灭离情。
重叹梅花落，非关塞笛悲。论文叨接萼，末曲愧吹篪。枝逐清风动，香因白雪知。陶钧敷左悌，更赋邵公诗。
灵山一峰秀，岌然殊众山。盘根大江底，插影浮云间。雷霆常间作，风雨时往还。象外悬清影，千载长跻攀。
仙翁上升去，丹井寄晴壑。山色接天台，湖光照寥廓。玉洞绝无人，老桧犹栖鹤。我欲掣青蛇，他时冲碧落。
正是花时节，思君寝复兴。市沽终不醉，春梦亦无凭。岳面悬清雨，河心走浊冰。东门一条路，离恨正相仍。
忆见萌芽日，还怜合抱时。旧欢如梦想，物态暗还移。素艳今无几，朱颜亦自衰。树将人共老，何暇更悲丝。
托植经多稔，顷筐向盛时。枝条虽已故，情分不曾移。莫向堦前老，还同镜里衰。更应怜堕叶，残吹挂虫丝。
丽汉金波满，当筵玉斚倾。因思频聚散，几复换亏盈。光彻离襟冷，声符别管清。那堪还目此，两地倚楼情。
离情折杨柳，此别异春哉。含露东篱艳，泛香南浦杯。惜持行次赠，留插醉中回。暮齿如能制，玉山甘判颓。
万物中萧洒，修篁独逸群。贞姿曾冒雪，高节欲凌云。细韵风初发，浓烟日正曛。因题偏惜别，不可暂无君。
送人多折柳，唯我独吟松。若保岁寒在，何妨霜雪重。森梢逢静境，廓落见孤峰。还似君高节，亭亭鲜继踪。
随阳来万里，点点度遥空。影落长江水，声悲半夜风。残秋辞绝漠，无定似惊蓬。我有离群恨，飘飘类此鸿。
掺袂向江头，朝宗势未休。何人乘桂楫，之子过扬州。飒飒翘沙雁，漂漂逐浪鸥。欲知离别恨，半是泪和流。
静追𬞟末兴，况复值萧条。猛势资新雁，寒声伴暮潮。过山云散乱，经树叶飘飖。今日烟江上，征帆望望遥。
上善湛然秋，恩波洽帝猷。谩言生险浪，岂爽见安流。泛去星槎远，澄来月练浮。滔滔对离酌，入洛称仙舟。
溪山尽日行，方听远钟声。入院逢僧定，登楼见月生。露垂群木润，泉落一岩清。此景关吾事，通宵寐不成。
先生双鬓华，深谷卧云霞。不伐有巢树，多移无主花。石泉春酿酒，松火夜煎茶。因问山中事，如君有几家。
春至衡阳雁，思归塞路长。汀洲齐奋翼，霄汉共成行。雪尽翻风暖，寒收度月凉。直应到秋日，依旧返潇湘。
春江多去情，相去枕长汀。数雁别湓浦，片帆离洞庭。雨馀沙草绿，云散岸峰青。谁共观明月，渔歌夜好听。
古今传此岭，高下势峥嵘。安得青山路，化为平地行。苍苔留虎迹，碧树障溪声。欲过一回首，踟蹰无限情。
瓯闽在天末，此去整行衣。久客逢春尽，思家冒暑归。海云添晚景，山瘴灭晴晖。相忆吟偏苦，不堪书信稀。
深山宜避暑，门户映岚光。夏木荫溪路，昼云埋石床。心源澄道静，衣葛蘸泉凉。算得红尘里，谁知此兴长。
渡口树冥冥，南山渐隐青。渔舟归旧浦，鸥鸟宿前汀。静榻悬灯坐，闲门对浪扃。相思频到此，几番醉还醒。
蹉跎春又晚，天末信来迟。长忆分携日，正当摇落时。独游饶旅恨，多事失归期。君看前溪树，山禽巢几枝。
负琴兼杖藜，特地过岩西。已见竹轩闭，又闻山鸟啼。长松寒倚谷，细草暗连溪。久立无人事，烟霞归路迷。
世路争名利，深山独结茅。安情自得所，非道岂相交。百尺松当户，千年鹤在巢。知君于此景，未欲等闲抛。
闻罢城中讲，来安顶上禅。夜灯明石室，清磐出岩泉。欲访惭多事，相思恨隔年。终期息尘虑，接话虎溪边。
闲来南渡口，迤逦看江枫。一路波涛畔，数家芦苇中。远汀排晚树，深浦漾寒鸿。吟罢慵回首，此情谁与同。
谷口何时住，烟霞一径深。水声离远洞，山色出疏林。雪彩从沾鬓，年光不计心。自言人少到，犹喜我来寻。
僧话磻溪叟，平生重赤松。夜堂悲蟋蟀，秋水老芙蓉。吟坐倦垂钓，闲行多倚筇。闻名来已久，未得一相逢。
掩关苔满地，终日坐腾腾。暑气冷衣葛，暮云催烛灯。寂寥知得趣，疏懒似无能。还忆旧游否，何年别杜陵。
曾于尘里望，此景在烟霄。岩静水声近，山深暑气遥。杖藜青石路，煮茗白云樵。寄语为郎者，谁能访寂寥。
拥锡南游去，名香几处焚。别来无远信，多恐在深云。好月曾同步，幽香省共闻。相思不相见，林下叶纷纷。
久与乡关阻，风尘损旧衣。水思和月泛，山忆共僧归。林想添邻舍，溪应改钓矶。弟兄无苦事，不用别庭闱。
新秋初雨后，独立对遥山。去鸟望中没，好云吟里还。长年惭道薄，明代取身闲。从有西征思，园林懒闭关。
旧山临海色，归路到天涯。此别各多事，重逢是几时。江行晴望远，岭宿夜吟迟。珍重南方客，清风失所思。
偶爱春山在，因循值暑时。风尘非所愿，泉石本相宜。坐久松阴转，吟馀蝉韵移。自惭疏野甚，多失故人期。
深居少往还，卷箔早秋间。雨洒吟蝉树，云藏啸狖山。炎蒸如便退，衣葛亦堪闲。静坐得无事，酒卮聊畅颜。
孑然南越去，替尔畏前程。见说路岐崄，不通车马行。瘴烟迷海色，岭树带猿声。独向山家宿，多应乡思生。
咫尺东溪路，年来偶访迟。泉声迷夜雨，花片落空枝。石径逢僧出，山床见鹤移。贫斋有琴酒，曾许月圆期。
秋风楚江上，送子话游遨。远水宿何处，孤舟春夜涛。浦云沈雁影，山月照猿嗥。莫为饥寒苦，便成名利劳。
烟霞多放旷，吟啸是寻常。猿共摘山果，僧邻住石房。蹑云双屐冷，采药一身香。我忆相逢夜，松潭月色凉。
浮世况多事，飘流每叹君。路岐何处去，消息几时闻。吟里落秋叶，望中生暮云。孤怀谁慰我，夕鸟自成群。
别业五湖上，春残去路赊。还寻旧山水，重到故人家。门径掩芳草，园林落异花。君知钓矶在，犹喜有生涯。
高楼临古岸，野步晚来登。江水因寒落，山云为雪凝。远村虽入望，危槛不堪凭。亲老未归去，乡愁徒自兴。
草堂南涧边，有客啸云烟。扫叶林风后，拾薪山雨前。野桥通竹径，流水入芝田。琴月相亲夜，更深恋不眠。
杜鹃花与鸟，怨艳两何赊。疑是口中血，滴成枝上花。一声寒食夜，数朵野僧家。谢豹出不出，日迟迟又斜。
闭关防老寇，孰敢振威棱。险固疑天设，山河自古凭。三川奚所赖，双剑最堪矜。鸟道微通处，烟霞锁百层。
忆昔永嘉际，中原板荡年。衣冠坠涂炭，舆辂染腥膻。国势多危厄，宗人苦播迁。南来频洒泪，渴骥每思泉。
一别几经春，栖迟晋水滨。鹡鸰长在念，鸿雁忽来宾。五斗嫌腰折，朋山刺眼新。善辞如复我，四海五湖身。
尽日行方半，诸山直下看。白云随步起，危径极天盘。瀑顶桥形小，溪边店影寒。往来空太息，玄鬓改非难。
常记游灵境，道人情不低。岩房容偃息，天路许相携。霞散曙峰外，虹生凉瀑西。何当尘役了，重去听猿啼。
天台山下寺，冬暮景如屏。树密风长在，年深像有灵。高钟疑到月，远烧欲连星。因共真僧话，心中万虑宁。
鳌海西边地，宵吟景象宽。云开孤月上，瀑喷一山寒。人异发常绿，草灵秋不干。无由此栖息，魂梦在长安。
先生入太华，杳杳绝良音。秋梦有时见，孤云无处寻。神清峰顶立，衣冷瀑边吟。应笑干名者，六街尘土深。
秋是忆山日，禅窗露洒馀。几悬华顶梦，应寄沃洲书。风月资吟笔，杉篁笼静居。满城谁不重，见著紫衣初。
节高终不起，死恋九华山。圣主情何切，孤云性本闲。名传中国外，坟在乱松间。依约曾栖处，斜阳鸟自还。
一雨一番晴，山林冷落青。莫侵残日噪，正在异乡听。孤馆宿漳浦，扁舟离洞庭。年年当此际，那免鬓凋零。
张绪逞风流，王衍事轻薄。出门逢畊夫，颜色必不乐。肥肤如玉洁，力拗丝不折。半日无畊夫，此辈总饿杀。
门在松阴里，山僧几度过。药灵丸不大，棋妙子无多。薄雾笼寒径，残风恋绿萝。金乌兼玉兔，年几奈公何。
半已化为石，有灵通碧湘。生逢尧雨露，老直汉风霜。月滴蟾心水，龙遗脑骨香。始于毫末后，曾见几兴亡。
前贤功及物，禹后杳难俦。不改古今色，平分南北流。寒冲山影岸，清绕荻花洲。尽是朝宗去，潺潺早晚休。
清和春尚在，欢醉日何长。谷鸟随柯转，庭花夺酒香。初晴岩翠滴，向晚树阴凉。别有堪吟处，相留宿草堂。
草叠到孤顶，身齐高鸟翔。势疑撞翼轸，翠欲滴潇湘。云湿幽崖滑，风梳古木香。晴空聊纵目，杳杳极穷荒。
独夜思君切，无人知此情。沧州归未得，华发别来生。孤馆木初落，高空月正明。远书多隔岁，独念没前程。
拂尘开素匣，有客独伤时。古调俗不乐，正声君自知。寒泉出涧涩，老桧倚风悲。纵有来听者，谁堪继子期。
韶也命何奇，生前与世违。贫栖古梵刹，终著旧麻衣。雅句僧抄遍，孤坟客吊稀。故园今孰在，应见梦中归。
高奇一百篇，造化见工全。积思游沧海，冥搜入洞天。神珠迷罔象，端玉匪雕镌。休叹不得力，离骚千古传。
移桧托禅子，携家上赤城。拂琴天籁寂，欹枕海涛生。云白寒峰晚，鸟歌春谷晴。又闻求桂檝，载月十洲行。
何人见植初，老树梵王居。山鬼暗栖托，樵夫难破除。声高秋汉迥，影倒月潭虚。尽日无僧倚，清风长有馀。
圆塘绿水平，鱼跃紫莼生。要路贫无力，深村老退耕。犊随原草远，蛙傍堑篱鸣。拨櫂茶川去，初逢谷雨晴。
病卧瘴云间，莓苔渍竹关。孤吟牛渚月，老忆洞庭山。壮志潜消尽，淳风竟未还。今朝忽相遇，执手一开颜。
又是春残也，如何出翠帏。落花人独立，微雨燕双飞。寓目魂将断，经年梦亦非。那堪向愁夕，萧飒暮蝉辉。
又是秋残也，无聊意若何。客程江外远，归思夜深多。岘首飞黄叶，湘湄走白波。仍闻汉都护，今岁合休戈。
帘卷竹轩清，四邻无语声。漏从吟里转，月自坐来明。草木露华湿，衣裳寒气生。难逢知鉴者，空悦此时情。
城枕萧关路，胡兵日夕临。唯凭一炬火，以慰万人心。春老雪犹重，沙寒草不深。如何驱匹马，向此独闲吟。
下马扣荆扉，相寻春半时。扪萝盘磴险，叠石度溪危。松夹莓苔迳，花藏薜荔篱。卧云情自逸，名姓厌人知。
殊乡会面时，辛苦两情知。有志年空过，无媒命共奇。吟馀春漏急，语旧酒巡迟。天爵如堪倚，休惊鬓上丝。
众岛在波心，曾居旧隐林。近闻飞檄急，转忆卧云深。卖药唯供酒，归舟只载琴。遥知明月夜，坐石自开襟。
一瓶离日外，行指赤城中。去自重云下，来从积水东。攀萝跻石径，挂锡憩松风。回首鸡林道，唯应梦想通。
杳杳金陵路，难禁欲断魂。雨晴山有态，风晚水无痕。远色千樯岸，愁声一笛村。如何遣怀抱，诗毕自开尊。
白日人稀到，帘垂道院深。雨苔生古壁，雪雀聚寒林。忘虑凭三乐，消闲信五禽。谁知是官府，烟缕满𬬻沈。
公居门馆静，旅寄万州城。山共秋烟紫，霜幷夜月清。无愁干酒律，有句入诗评。何必须林下，方驰吏隐名。
扁舟闲引望，望极更盘桓。山密碍江曲，雨多饶地寒。短莎烟苒苒，惊浪雪漫漫。难写愁何限，乡关在一端。
永日无他念，孤清吏隐心。竹声幷雪碎，溪色共烟深。数息闲凭几，缘情默寄琴。谁知同寂寞，相与结知音。
行过武宁县，初晴物景和。岸回惊水急，山浅见天多。细草浓蓝泼，轻烟匹练拖。晚来何处宿，一笛起渔歌。
公局长清淡，池亭晚景中。蔗竿闲倚碧，莲朵静淹红。半引弯弯月，微生𫗋𫗋风。无思复无虑，此味几人同。
一片残阳景，朦胧淡月中。兰芽纡嫩紫，棃颊抹生红。琴阮资清格，冠簪养素风。烟霄半知足，吏隐少相同。
引步携筇竹，西园小径通。雪欹梅蒂绿，春入杏梢红。静意崖穿溜，孤愁笛破空。如何将此景，收拾向图中。
公事公言地，标名姓必臧。江山如得助，谈笑若为妨。均赋乡原肃，详刑郡邑康。官箴居座右，夙夜算难忘。
𫗋𫗋笼清籁，萧萧鏁翠阴。向高思尽节，从直美虚心。迥砌滋苍藓，幽窗伴素琴。公馀时引步，一径静中深。
照影翻窗绮，层纹滉额波。丝青迷岸柳，茸绿蘸汀莎。片雪翘饥鹭，孤香卷嫩荷。凭栏堪入画，时听竹枝歌。
贱妾如桃李，君王若岁时。秋风一已劲，摇落不胜悲。寂寂苍苔满，沈沈绿草滋。繁华非此日，指辇竞何辞。
朝发铁麟驿，夕宿金河戍。奔波急王程，一日千里路。但见容鬓改，不知岁华暮。悠悠沙漠行，王事弥多故。
倚恃才难继，昂藏貌不恭。骑驴冲大尹，夺卷忤宣宗。驰誉超先辈，居官下我侬。司仓旧曹署，一见一心忡。
燕来巢我檐，我屋非高大。所贵儿童善，保尔无殃祸。莫巢孀妇家，孀妇怨孤坐。妒尔长双飞，打尔危巢破。
莫问桑田事，但看桑落洲。数家新住处，昔日大江流。古岸崩欲尽，平沙长未休。想应百年后，人世更悠悠。
春江正渺渺，送别两依依。烟里棹将远，渡头人未归。渔家侵叠浪，岛树挂残晖。况入湖湘路，那堪花乱飞。
天南与天北，此处影婆娑。翠色折不尽，离情生更多。雨馀笼灞岸，烟暝夹隋河。自有佳名在，秦松继得么。
棠棣开双萼，夭桃照两花。分庭含佩响，隔扇偶妆华。迎风俱似雪，映绮共如霞。今宵二神女，幷在一仙家。
北林鹊夜飞，南轩月初进。调弦发清征，荡心怯褊吝。变作离鸿声，还入思归引。长叹未终极，秋风飘素鬓。
妖姬饰靓妆，窈窕出兰房。日照当轩影，风吹满路香。早时歌扇薄，今日舞衫长。不应令曲误，持此试周郎。
落日明歌席，行云逐舞人。江前飞暮雨，梁上下轻尘。冶服看疑画，妆台望似春。高车勿遽返，长袖欲相亲。
南国佳人至，北堂罗荐开。长裙随凤管，促柱送鸾杯。云光身后落，雪态掌中回。到愁金谷晚，不怪玉山颓。
贱妾裁纨扇，初摇明月姿。君王看舞席，坐起秋风时。玉树清御路，金陈翳垂丝。昭阳无分理，愁寂任前期。
长门落景尽，洞房秋月明。玉阶草露积，金屋网尘生。妾妒今应改，君恩昔未平。寄语临邛客，何时作赋成。
图画失天真，容华坐误人。君恩不可再，妾命在和亲。泪点关山月，衣销边塞尘。一闻阳鸟至，思绝汉宫春。
芳树宜三月，曈曈艳绮年。香交珠箔气，阴占绿庭烟。小叶风吹长，繁花露濯鲜。遂令秾李儿，折取簪花钿。
夜渡浊河津，衣中剑满身。兵符劫晋鄙，匕首刺秦人。执事非无胆，高堂念有亲。昨缘秦苦赵，来往大梁频。
昔日同飞燕，今朝似伯劳。情深争掷果，宠罢怨残桃。别殿春心断，长门夜树高。虽能不自悔，谁见旧衣褒。
南国承欢日，东方候晓时。那能妒褒姒，祗爱笑唐儿。宝叶随云髻，珠丝锻履綦。不知飞燕意，何事苦相疑。
留滞边庭久，归思岁月赊。黄云同入塞，白首独还家。宛马随秦草，胡人问汉花。还伤李都尉，独自没黄沙。
佳人名莫愁，珠箔上花钩。清镜鸳鸯匣，新妆翡翠楼。𢭏衣明月夜，吹管白云秋。惟恨金吾子，年年向陇头。
夫婿边庭久，幽闺恨几重。玉琴知别日，金镜识愁容。懒寄云中服，慵开海上封。年年得衣惯，且试莫裁缝。
天不与人言，祸福能自至。水火虽活人，暂不得即死。蹈之焚斯须，凭之溺容易。水火与祸福，岂有先言耳。
新年犹尚小，那堪远聘秦。裾衫沾马汗，眉黛染胡尘。举眼无相识，路逢皆异人。唯有梅将李，犹带故乡春。
湖北雨初晴，湖南山尽见。嵒嵒石帆影，如得海风便。仙穴茅山峰，彩云时一见。邀君共探此，异箓残几卷。
乡关眇天末，引领怅怀归。羁旅久淫滞，物色屡芳菲。稍觉私意尽，行看鬔鬓稀。如何千里外，伫立霑裳衣。
常时华室静，笑语度更筹。恍惚人事改，冥漠委荒丘。阳原叹薤露，阴壑悼藏舟。清夜妆台月，空想画眉愁。
共列中台贵，能齐物外心。回车青阁晚，解带碧芳深。夜水随畦入，晴花度竹寻。题诗更相应，一字重千金。
度岭逢朝雪，行看马迹深。轻标南国瑞，寒慰北人心。皎洁停丹嶂，飘飖映绿林。共君歌乐土，无作白头吟。
拥毳对芳丛，由来趣不同。发从今日白，花是去年红。艳色随朝露，馨香逐晚风。何须待零落，然后始知空。
漠漠复霏霏，为君垣上衣。昭阳辇下草，应笑此生非。掩蔼青春去，苍茫白露稀。犹胜萍逐水，流浪不相依。
寒更传唱晚，清镜览衰颜。隔牖风惊竹，开帘雪满山。洒空深巷静，积素广庭闲。借问袁安舍，翛然尚闭关。
离亭饯落晖，腊酒减征衣。岁晚烟霞重，川寒云树微。戎装千里至，旧路十年归。还似汀洲雁，相逢又背飞。
南北东西事，人间会也无。昔曾栖玉笥，今也返玄都。雪片随天阔，泉声落石孤。丹霄人有约，去采石菖蒲。
世久荒墟在，白云几代耕。市廛新草绿，里社故烟轻。不谨罹天讨，来苏岂忿兵。谁云殷鉴远，今古在人程。
指途清溪里，左右唯深林。云蔽望乡处，雨愁为客心。遇人多物役，听鸟时幽音。何必沧浪水，庶兹浣尘襟。
日斜宾馆晚，春轻麦候初。帘暄巢幕燕，池跃戏莲鱼。石声随流响，桐影傍岩疏。谁能千里外，独寄八行书。
睿想入希夷，真游到具茨。玉鸾登嶂远，云辂出花迟。泉壑凝神处，阳和布泽时。六龙多顺动，四海正雍熙。
天阔衔江雨，冥冥上客衣。潭清鱼可数，沙晚雁争飞。川谷留云气，鹈鹕傍钓矶。瓢零江海客，欹侧一帆归。
温谷春生至，宸游近甸荣。云随天上转，风入御筵轻。翠盖浮佳气，朱楼依太清。朝臣冠剑退，宫女管弦迎。
蕃军傍塞游，代马喷风秋。老将垂金甲，阏支著锦裘。雕戈蒙豹尾，红斾插狼头。日暮天山下，鸣笳汉使愁。
故国归路赊，春晚在天涯。明月夜来梦，碧山秋到家。开窗闻落叶，远墅见晴鸦。惊起晓庭际，莺啼桃杏花。
巴江猿啸苦，响入客舟中。孤枕破残梦，三声随晓风。连云波澹澹，和雾雨蒙蒙。巫峡去家远，不堪魂断空。
白马三军客，青娥十载思。玉庭霜落夜，罗幌月明时。𬬻冷蜘蛛喜，灯高熠燿期。愁多不可曙，流涕坐空帏。
斜日空庭暮，幽闺积恨盈。细风吹帐冷，微月度窗明。怨坐啼相续，愁眠梦不成。调琴欲有弄，畏作断肠声。
沙塞秋应晚，金闺恨已空。那堪裂纨素，时许出房栊。杵影弄寒月，砧声调夜风。裁缝双泪尽，万里寄云中。
露白草犹青，淮舟倚岸停。风帆几处客，天地两河星。树静禽眠草，沙寒鹿过汀。明朝谁结伴，直去泛沧溟。
长忌时人识，有家云涧深。性惟耽嗜酒，贫不破除琴。静鼓三通齿，频汤一味参。知师最知我，相引坐柽阴。
天淡雨初晴，游人恨不胜。乱山啼蜀魄，孤櫂宿巴陵。影暗村桥柳，光寒水寺灯。罢吟思故国，窗外有渔罾。
日晚宜春暮，风软上林朝。对酒近初节，开楼荡夜谣。石桥通小涧，竹路上青霄。持底谁见许，长愁成细腰。
凉风飒庭户，渐疑华发侵。已经杨柳谢，犹听蟪蛄吟。雨助滩声出，云连野色深。鹡鸰今在远，年酒共谁斟。
千峰围古寺，深处敞楼台。景异寻常处，人须特达来。松杉寒更茂，岚霭昼还开。欲续丰碑语，含毫恨不才。
修径投幽隐，轻裘怯暮寒。闲僧能解榻，倦客得休鞍。白雨鸣山麓，青灯语夜阑。明朝梯石路，更仗笋舆安。
白石峰犹在，横桥一径微。多年无客过，落日有云归。水净苔生发，山寒树著衣。如何方广寺，千古去人稀。
手接汨罗水，天心知所存。固教工部死，来伴大夫魂。流落同千古，风骚共一源。消凝伤往事，斜日隐颓垣。
悔上层楼望，翻成极目愁。路沿葱岭去，河背玉关流。马散眠沙碛，兵闲倚戍楼。残阳三会角，吹白旅人头。
秋日幷州路，黄榆落故关。孤城吹角罢，数骑射雕还。帐幕遥临水，牛羊自下山。行人正垂泪，烽火起云间。
众岛在波心，曾居旧隐林。近闻飞檄急，转忆卧云深。卖药唯供酒，归舟只载琴。遥知明月夜，坐石自开襟。
河曲今无战，王师每务农。选才当重委，足食乃深功。草色孤城外，云阴绝漠中。萧关休叹别，归望在乘騘。
禅宫新歇雨，香阁晚登临。邑树晴光起，川苗佳气深。水包城下岸，云细郢中岑。自叹牵卑日，聊开望远心。
暝望香山阁，梯云宿半空。轩窗闭潮海，枕席拂烟虹。朱网防栖鸽，纱灯护夕虫。一闻鸡唱晓，已见日曈曈。
水树子云家，峰瀛宛不赊。芥浮舟是叶，莲发岫为花。酌蚁开春瓮，观鱼凭海查。游苏多石友，题赠满瑶华。
昔擅登坛宠，爰光典午朝。刀悬临益梦，龙启渡江谣。茂绩当年举，英魂此地销。唯馀孤垅上，日夕起松飙。
垂柳拂妆台，葳蕤叶半开。年华枝上见，边思曲中来。嫩色宜新雨，轻花伴落梅。朝朝倦攀折，征戍几时回。
春看玫瑰树，西邻即宋家。门深重暗叶，墙近度飞花。影拂桃阴浅，香传李迳斜。靓妆愁日暮，流涕向窗纱。
未明龙骨骏，幸得到神州。自有千金价，宁忘伯乐酬。虽知殊款段，莫敢比骅骝。若遇追风便，当轩一举头。
好是山家凤，歌成非楚鸡。毫光洒风雨，纹彩动云霓。竹实不得饱，桐孙何足栖。岐阳今好去，律吕正凄凄。
白露边秋早，皇华戎事催。已推仙省妙，更是幕中才。出饯倾朝列，深功伫帝台。坐闻长策利，终见勒铭回。
太华五千寻，重嵒合沓起。势飞白云外，影倒黄河里。上有千莲叶，服之久不死。山高采难得，叹息徒仰止。
整驾俟明发，逶迤历险途。天形逼峰尽，地势入谿无。树绕圆潭密，云横叠障孤。谁怜后时者，六月未南图。
游女泛江晴，莲红水复清。竞多愁日暮，争疾畏船倾。波动疑钗落，风生觉袖轻。相看未尽意，归浦櫂歌声。
帘低晓露湿，帘卷莺声急。欲起把箜篌，如凝彩弦涩。孤眠愁不转，点泪声相及。净扫阶上花，风来更吹入。
长亭日已暮，驻马暂盘桓。山川杳不极，徒侣默相看。云夕荆台暗，风秋郢路寒。客心一如此，谁复采芳兰。
夜帆时未发，同侣暗相催。山晓月初下，江鸣潮欲来。稍分扬子岸，不辨越王台。自客水乡里，舟行知几回。
相逢唯道在，谁不共知贫。归路分残雨，停舟别故人。霜明松岭晓，花暗竹房春。亦有栖闲意，何年可寄身。
分手怨河梁，南征历汉阳。江山追宋玉，云雨梦襄王。醉里宜城近，歌中郢路长。更寻栖枳处，犹是念仇香。
客行逢日暮，原野散秋晖。南陌人初断，西林鸟尽归。暗蓬沙上转，寒叶月中飞。村落无多在，声声近𢭏衣。
盛才倾世重，清论满朝归。作隼他年计，为鸳此日飞。比肩移日近，抗首出郊畿。为报清漳水，分明照锦衣。
客游倦旅思，憩驾陟崇墉。元凯标奇迹，安仁擅美踪。远近浊河流，出没青山峰。伫想空不极，怀古怅无从。
舍筏求香偈，因泉演妙音。是明捐俗网，何独在山林。缭绕藤轩密，逶迤竹径深。为传同学志，兹宇可清心。
为礼依天象，周旋逐月成。教人三让美，为客一宵生。初进轮犹暗，终辞影渐明。幸陪宾主位，取舍任亏盈。
握笔题诗易，荷戈征戍难。惯从鸳被暖，怯向雁门寒。瘦尽宽衣带，啼多渍枕檀。试留青黛著，回日画眉看。
积尘为太山，掬水成东海。富贵有时乖，希夷无日改。绛节出崆峒，霓衣发光彩。古者有七贤，六个今何在。
孤城漏未残，徒侣拂征鞍。洛北去愁远，淮南归梦阑。晓灯回壁暗，晴雪卷帘寒。更尽主人酒，出门行路难。
怅望黄金屋，恩衰似越逃。花生针眼刺，月送剪肠刀。地近欢娱远，天低雨露高。时看回辇处，泪脸湿夭桃。
癖性爱古物，终岁求不得。昨朝得古砚，兰河滩之侧。波涛所击触，背面生隟隙。质状朴且丑，令人作不得。
汤周二大仙，庐此得升天。风俗因兴庙，春秋不记年。锦云张紫盖，琴溜泻鸣泉。丹灶犹存鼎，仙花发故园。
拔地山峦秀，排空殿阁斜。云供数州雨，树献九天花。夜月摩峰顶，秋钟彻海涯。长松拂星汉，一一是仙槎。
山脉逗飞泉，泓澄傍岩石。乱垂寒玉筿，碎洒珍珠滴。澄波涵万象，明镜泻天色。有时乘月来，赏咏还自适。
妙有分二气，灵山开九华。层标遏迟日，半壁明朝霞。积雪曜阴壑，飞流歕阳崖。青莹玉树色，缥缈羽人家。
吾友驻行轮，迟迟惜上春。东西出饯路，惆怅独归人。欢会期他日，驱驰恨此身。须知贡公望，从此愿相因。
春谿与岸平，初月出谿明。璧彩寒仍洁，金波夜转清。孤光远近满，练色往来轻。望望随兰櫂，依依出柳城。
策杖迎诗客，归房理病身。闲收无效药，遍寄有情人。草木分千品，方书问六陈。还知一室内，我尔即天亲。
蟋蟀催寒服，茱萸滴露房。酒巡明刻烛，篱菊暗寻芳。新月和秋露，繁星混夜霜。登高今夕事，九九是天长。
千畦抱瓮园，一酌瘿尊酒。唯有沃洲僧，时过杏溪叟。追欢君适性，独饮我空口。儒释事虽殊，文章意多偶。
宫阙何年月，应门何岁苔。清光一以照，白露共裴回。珠履久行绝，玉房重未开。妾心正如此，昭阳歌吹来。
始见花满枝，又看花满地。且持增气酒，莫滴伤心泪。深诚长郁结，芳晨自妍媚。啸歌聊永日，谁知此时意。
相思绕我心，日夕千万重。年光坐婉娩，春泪销颜容。台镜晦旧晖，庭草滋深茸。望夫山上石，别剑水中龙。
相好全如梵，端倪祗为隋。宁同蚌顽恶，但与鹬相持。虽因雀变化，不逐月亏盈。纵有天中匠，神工讵可成。
天心惟助善，圣迹此开阳。载恐雷轮重，𫄠疑电索长。上冲挟䗖𬟽，不动束锒铛。饥鸟未曾啄，乖龙宁敢藏。
重叠碎晴空，馀霞更照红。蝉踪近𫛛鹊，鸟道接相风。苔静金轮路，云轻白日宫。壁诗传谢客，门榜占休公。
一院暑难侵，莓苔共影深。标枝争息鸟，馀吹正开襟。宿雨香添色，残阳石在阴。乘闲动诗意，助静入禅心。
古画思匡岭，上方疑傅岩。蝶闲移忍草，蝉晓揭高杉。香字消芝印，金经发茝函。井通松底脉，书坼洞中缄。
偶到天台院，因逢物外僧。忘机同一祖，出语离三乘。树老中庭寂，窗虚外境澄。片时松影下，联续百千灯。
画得青溪样，宜于紫府观。日明烟霭薄，风落水容宽。画野高低接，商工井邑攒。疏川因稼穑，出使问艰难。
几年无此会，今日喜相从。后夏仍多病，前书达几封。水华迎暮雨，松吹引疏钟。出谷随初月，寻僧说五峰。
此别难重陈，花飞复恋人。来时梅覆雪，去日柳含春。物候催行客，归途淑气新。剡川今已远，魂梦暗相亲。
沙场征戍客，寒苦若为眠。战袍经手作，知落阿谁边。蓄意多添线，含情更著绵。今生已过也，结取后生缘。
啼鸟惊眠罢，房栊乘晓开。凤钗金作缕，鸾镜玉为台。妆似临池出，人疑向月来。自怜终不见，欲去复裴回。
金菊延清霜，玉壶多美酒。良人犹不归，芳菲岂常有。不惜芳菲歇，但伤别离久。含情罢斟酌，凝怨对窗牖。
霭霭芳春朝，雪絮起青条。或值花同舞，不因风自飘。过尊浮绿醑，拂幌缀红绡。那用持愁玩，春怀不自聊。
今朝妆阁前，拾得旧花钿。粉污痕犹在，尘侵色尚鲜。曾经纤手里，拈向翠眉边。能助千金笑，如何忍弃捐。
侯门初拥节，御苑柳丝新。不是悲殊命，唯愁别近亲。黄莺迁古木，朱履从清尘。想到千山外，沧江正暮春。
欲下丹青笔，先拈宝镜寒。已经颜索寞，渐觉鬓凋残。泪眼描将易，愁肠写出难。恐君浑忘却，时展画图看。
自古无和亲，贻灾到妾身。朔风嘶去马，汉月出行轮。衣薄狼山雪，妆成虏塞春。回看父母国，生死毕胡尘。
歌扇向陵开，齐行奠玉杯。舞时飞燕列，梦里片云来。月色空馀恨，松声莫更哀。谁怜未死妾，掩袂下铜台。
所居幸接邻，相见不相亲。一似云间月，何殊镜里人。丹诚空有梦，肠断不禁春。愿作梁间燕，无由变此身。
隟尘何微微，朝夕通其辉。人生各有托，君去独不归。青林有蝉响，赤日无鸟飞。裴回东南望，双泪空霑衣。
忆昨会诗酒，终日相逢迎。今来成故事，岁月令人惊。泪流红粉薄，风度罗衣轻。难为子猷志，虚负文君名。
两城相对峙，一水向东流。今夜素娥月，何年黄鹤楼。悠悠兰棹晚，渺渺荻花秋。无奈柔肠断，关山总是愁。
春尽花随尽，其如自是花。从来说花意，不过此容华。明月易亏轮，好花难恋春。常将花月恨，幷作可怜人。
佳人惜颜色，恐逐芳菲歇。日暮出画堂，下堦拜新月。拜月如有词，傍人那得知。归来投玉枕，始觉泪痕垂。
南天春雨时，那鉴雪霜姿。众类亦云茂，虚心能自持。多留晋贤醉，早伴舜妃悲。晚岁君能赏，苍苍劲节奇。
翠色连荒岸，烟姿入远楼。影铺秋水面，花落钓人头。根老藏鱼窟，枝低系客舟。萧萧风雨夜，惊梦复添愁。
羞日遮罗袖，愁春懒起妆。易求无价宝，难得有心郎。枕上潜垂泪，花间暗断肠。自能窥宋玉，何必恨王昌。
旦夕醉吟身，相思又此春。雨中寄书使，窗下断肠人。山卷珠帘看，愁随芳草新。别来清宴上，几度落梁尘。
霞彩翦为衣，添香出绣帏。芙蓉花叶□，山水帔□稀。驻履闻莺语，开笼放鹤飞。高堂春睡觉，暮雨正霏霏。
莺语惊残梦，轻妆改泪容。竹阴初月薄，江静晚烟浓。湿觜衔泥燕，香须采蕊蜂。独怜无限思，吟罢亚枝松。
住处虽同巷，经年不一过。清词劝旧女，香桂折新柯。道性欺冰雪，禅心笑绮罗。迹登霄汉上，无路接烟波。
幽人刱奇境，游客驻行程。粉壁空留字，莲宫未有名。凿池泉自出，开径草重生。百尺金轮阁，当川豁眼明。
嫩菊含新彩，远山闲夕烟。凉风惊绿树，清韵入朱弦。思妇机中锦，征人塞外天。雁飞鱼在水，书信若为传。
雁鱼空有信，鸡黍恨无期。闭户方笼月，褰帘已散丝。近泉鸣砌畔，远浪涨江湄。乡思悲秋客，愁吟五字诗。
何处同仙侣，青衣独在家。暖炉留煮药，邻院为煎茶。画壁灯光暗，幡竿日影斜。殷勤重回首，墙外数枝花。
阶砌乱蛩鸣，庭柯烟露清。月中邻乐响，楼上远山明。珍簟凉风著，瑶琴寄恨生。嵇君懒书札，底物慰秋情。
昔去繁霜月，今来苦雾时。相逢仍卧病，欲语泪先垂。强劝陶家酒，还吟谢客诗。偶然成一醉，此外更何之。
无事乌程县，蹉跎岁月馀。不知芸阁吏，寂寞竟何如。远水浮仙棹，寒星伴使车。因过大雷岸，莫忘八行书。
望水试登山，山高湖又阔。相思无晓夕，相望经年月。郁郁山木荣，绵绵野花发。别后无限情，相逢一时说。
莫漫恋浮名，应须薄宦情。百年齐旦暮，前事尽虚盈。愁鬓行看白，童颜学未成。无过天竺国，依止古先生。
人道海水深，不抵相思半。海水尚有涯，相思渺无畔。携琴上高楼，楼虚月华满。弹著相思曲，弦肠一时断。
流水阊门外，孤舟日复西。离情遍芳草，无处不萋萋。妾梦经吴苑，君行到剡溪。归来重相访，莫学阮郎迷。
旧国经年别，关河万里思。题诗凭雁翼，望月想蛾眉。白发愁偏觉，归心梦独知。谁堪离乱处，掩泪向南枝。
凤楼春望好，宫阙一重重。上苑雨中树，终南霁后峰。落花行处遍，佳气晚来浓。喜见休明代，霓裳蹑道踪。
水色连天色，风声益浪声。旅人归思苦，渔叟梦魂惊。举棹云先到，移舟月逐行。旋吟诗句罢，犹见远山横。
凡读我诗者，心中须护净。悭贪继日廉，谄曲登时正。驱遣除恶业，归依受真性。今日得佛身，急急如律令。
重岩我卜居，鸟道绝人迹。庭际何所有，白云抱幽石。住兹凡几年，屡见春冬易。寄语锺鼎家，虚名定无益。
可笑寒山道，而无车马踪。联谿难记曲，叠嶂不知重。泣露千般草，吟风一样松。此时迷径处，形问影何从。
吾家好隐沦，居处绝嚣尘。践草成三径，瞻云作四邻。助歌声有鸟，问法语无人。今日娑婆树，几年为一春。
琴书须自随，禄位用何为。投辇从贤妇，巾车有孝儿。风吹曝麦地，水溢沃鱼池。常念鹪鹩鸟，安身在一枝。
弟兄同五郡，父子本三州。欲验飞凫集，须征白兔游。灵瓜梦里受，神橘座中收。乡国何迢遰，同鱼寄水流。
一为书剑客，二遇圣明君。东守文不赏，西征武不勋。学文兼学武，学武兼学文。今日既老矣，馀生不足云。
庄子说送终，天地为棺椁。吾归此有时，唯须一番箔。死将𫗪青蝇，吊不劳白鹤。饿著首阳山，生廉死亦乐。
人问寒山道，寒山路不通。夏天冰未释，日出雾朦胧。似我何由届，与君心不同。君心若似我，还得到其中。
天生百尺树，翦作长条木。可惜栋梁材，抛之在幽谷。年多心尚劲，日久皮渐秃。识者取将来，犹堪柱马屋。
驱马度荒城，荒城动客情。高低旧雉堞，大小古坟茔。自振孤蓬影，长凝拱木声。所嗟皆俗骨，仙史更无名。
鹦鹉宅西国，虞罗捕得归。美人朝夕弄，出入在庭帏。赐以金笼贮，扃哉损羽衣。不如鸿与鹤，飖飏入云飞。
玉堂挂珠帘，中有婵娟子。其貌胜神仙，容华若桃李。东家春雾合，西舍秋风起。更过三十年，还成苷蔗滓。
城中娥眉女，珠珮珂珊珊。鹦鹉花前弄，琵琶月下弹。长歌三月响，短舞万人看。未必长如此，芙蓉不耐寒。
父母续经多，田园不羡他。妇摇机轧轧，儿弄口㗻㗻。拍手摧花舞，搘颐听鸟歌。谁当来叹赏，樵客屡经过。
家住绿岩下，庭芜更不芟。新藤垂缭绕，古石竖巉岩。山果猕猴摘，池鱼白鹭衔。仙书一两卷，树下读喃喃。
四时无止息，年去又年来。万物有代谢，九天无朽摧。东明又西暗，花落复花开。唯有黄泉客，冥冥去不回。
岁去换愁年，春来物色鲜。山花笑渌水，岩岫舞青烟。蜂蝶自云乐，禽鱼更可怜。朋游情未已，彻晓不能眠。
手笔太纵横，身材极环玮。生为有限身，死作无名鬼。自古如此多，君今争奈何。可来白云里，教尔紫芝歌。
欲得安身处，寒山可长保。微风吹幽松，近听声逾好。下有斑白人，喃喃读黄老。十年归不得，忘却来时道。
俊杰马上郎，挥鞭指绿杨。谓言无死日，终不作梯航。四运花自好，一朝成萎黄。醍醐与石蜜，至死不能尝。
有一餐霞子，其居讳俗游。论时实萧爽，在夏亦如秋。幽涧常沥沥，高松风飕飕。其中半日坐，忘却百年愁。
妾在邯郸住，歌声亦抑扬。赖我安居处，此曲旧来长。既醉莫言归，留连日未央。儿家寝宿处，绣被满银床。
快搒三翼舟，善乘千里马。莫能造我家，谓言最幽野。岩岫深嶂中，云雷竟日下。自非孔丘公，无能相救者。
智者君抛我，愚者我抛君。非愚亦非智，从此断相闻。入夜歌明月，侵晨舞白云。焉能拱口手，端坐鬓纷纷。
有鸟五色彣，栖桐食竹实。徐动合礼仪，和鸣中音律。昨来何以至，为吾暂时出。傥闻弦歌声，作舞欣今日。
茅栋野人居，门前车马疏。林幽偏聚鸟，谿阔本藏鱼。山果携儿摘，皋田共妇锄。家中何所有，唯有一床书。
登陟寒山道，寒山路不穷。谿长石磊磊，涧阔草蒙蒙。苔滑非关雨，松鸣不假风。谁能超世累，共坐白云中。
六极常婴困，九维徒自论。有才遗草泽，无艺闭蓬门。日上岩犹暗，烟消谷尚昏。其中长者子，个个总无裩。
白云高嵯峨，渌水荡潭波。此处闻渔父，时时鼓棹歌。声声不可听，令我愁思多。谁谓雀无角，其如穿屋何。
杳杳寒山道，落落冷涧滨。啾啾常有鸟，寂寂更无人。碛碛风吹面，纷纷雪积身。朝朝不见日，岁岁不知春。
少年何所愁，愁见鬓毛白。白更何所愁，愁见日逼迫。移向东岱居，配守北邙宅。何忍出此言，此言伤老客。
闻道愁难遣，斯言谓不真。昨朝曾趁却，今日又缠身。月尽愁难尽，年新愁更新。谁知席帽下，元是昔愁人。
两龟乘犊车，蓦出路头戏。一蛊从傍来，苦死欲求寄。不载爽人情，始载被沈累。弹指不可论，行恩却遭刺。
三月蚕犹小，女人来采花。隈墙弄蝴蝶，临水掷虾𢋙。罗袖盛梅子，金𫔇挑笋芽。鬬论多物色，此地胜余家。
东家一老婆，富来三五年。昔日贫于我，今笑我无钱。渠笑我在后，我笑渠在前。相笑傥不止，东边复西边。
富儿多鞅掌，触事难祇承。仓米已赫赤，不贷人斗升。转怀钩距意，买绢先拣绫。若至临终日，吊客有苍蝇。
白鹤衔苦桃，千里作一息。欲往蓬莱山，将此充粮食。未达毛摧落，离群心惨恻。却归旧来巢，妻子不相识。
惯居幽隐处，乍向国清中。时访丰干道，仍来看拾公。独回上寒岩，无人话合同。寻究无源水，源穷水不穷。
生前大愚痴，不为今日悟。今日如许贫，总是前生作。今生又不修，来生还如故。两岸各无船，渺渺难济渡。
璨璨卢家女，旧来名莫愁。贪乘摘花马，乐搒采莲舟。膝坐绿熊席，身披青凤裘。哀伤百年内，不免归山丘。
低眼邹公妻，邯郸杜生母。二人同老少，一种好面首。昨日会客场，恶衣排在后。只为著破裙，吃他残䴺𪍣。
独卧重岩下，蒸云昼不消。室中虽暡叆，心里绝喧嚣。梦去游金阙，魂归度石桥。抛除闹我者，历历树间瓢。
夫物有所用，用之各有宜。用之若失所，一缺复一亏。圆凿而方枘，悲哉空尔为。骅骝将捕鼠，不及跛猫儿。
谁家长不死，死事旧来均。始忆八尺汉，俄成一聚尘。黄泉无晓日，青草有时春。行到伤心处，松风愁杀人。
骝马珊瑚鞭，驱驰洛阳道。自矜美少年，不信有衰老。白发会应生，红颜岂长保。但看北邙山，个是蓬莱岛。
竟日常如醉，流年不暂停。埋著蓬蒿下，晓月何冥冥。骨肉消散尽，魂魄几凋零。遮莫𫜪铁口，无因读老经。
一向寒山坐，淹留三十年。昨来访亲友，太半入黄泉。渐减如残烛，长流似逝川。今朝对孤影，不觉泪双悬。
相唤采芙蓉，可怜清江里。游戏不觉暮，屡见狂风起。浪捧鸳鸯儿，波摇㶉𫛶子。此时居舟楫，浩荡情无已。
有酒相招饮，有肉相呼吃。黄泉前后人，少壮须努力。玉带暂时华，金钗非久饰。张翁与郑婆，一去无消息。
可怜好丈夫，身体极棱棱。春秋未三十，才艺百般能。金羁逐侠客，玉馔集良朋。唯有一般恶，不传无尽灯。
桃花欲经夏，风月催不待。访觅汉时人，能无一个在。朝朝花迁落，岁岁人移改。今日扬尘处，昔时为大海。
我见东家女，年可有十八。西舍竞来问，愿姻夫妻活。烹羊煮众命，聚头作淫杀。含笑乐呵呵，啼哭受殃抉。
田舍多桑园，牛犊满厩辙。肯信有因果，顽皮早晚裂。眼看消磨尽，当头各自活。纸袴瓦作裩，到头冻饿杀。
我见百十狗，个个毛鬇鬡。卧者渠自卧，行者渠自行。投之一块骨，相与啀喍争。良由为骨少，狗多分不平。
极目兮长望，白云四茫茫。鸱鸦饱腲腇，鸾凤饥徬徨。骏马放石碛，蹇驴能至堂。天高不可问，鹪𫛥在沧浪。
洛阳多女儿，春日逞华丽。共折路边花，各持插高髻。髻高花匼匝，人见皆睥睨。别求醦醦怜，将归见夫婿。
春女衒容仪，相将南陌陲。看花愁日晚，隐树怕风吹。年少徒傍来，白马黄金羁。何须久相弄，儿家夫婿知。
群女戏夕阳，风来满路香。缀裙金蛱蝶，插髻玉鸳鸯。角婢红罗缜，阉奴紫锦裳。为观失道者，鬓白心惶惶。
若人逢鬼魅，第一莫惊懅。捺硬莫采渠，呼名自当去。烧香请佛力，礼拜求僧助。蚊子叮铁牛，无渠下觜处。
浩浩黄河水，东流长不息。悠悠不见清，人人寿有极。苟欲乘白云，曷由生羽翼。唯当鬒发时，行住须努力。
乘兹朽木船，采彼纴婆子。行至大海中，波涛复不止。唯赍一宿粮，去岸三千里。烦恼从何生，愁哉缘苦起。
默默永无言，后生何所述。隐居在林薮，智日何由出。枯槁非坚卫，风霜成夭疾。土牛耕石田，未有得稻日。
山中何太冷，自古非今年。沓嶂恒凝雪，幽林每吐烟。草生芒种后，叶落立秋前。此有沈迷客，窥窥不见天。
山客心悄悄，常嗟岁序迁。辛勤采芝术，搜斥讵成仙。庭廓云初卷，林明月正圆。不归何所为，桂树相留连。
猪吃死人肉，人吃死猪肠。猪不嫌人臭，人反道猪香。猪死抛水内，人死掘土藏。彼此莫相啖，莲花生沸汤。
快哉混沌身，不饭复不尿。遭得谁钻凿，因兹立九窍。朝朝为衣食，岁岁愁租调。千个争一钱，聚头亡命叫。
啼哭缘何事，泪如珠子颗。应当有别离，复是遭丧祸。所为在贫穷，未能了因果。冢间瞻死尸，六道不干我。
妇女慵经织，男夫懒耨田。轻浮耽挟弹，跕躧拈抹弦。冻骨衣应急，充肠食在先。今谁念于汝，苦痛哭苍天。
不行真正道，随邪号行婆。口惭神佛少，心怀嫉妒多。背后噇鱼肉，人前念佛陀。如此修身处，难应避奈何。
世有一等愚，茫茫恰似驴。还解人言语，贪淫状若猪。险巇难可测，实语却成虚。谁能共伊语，令教莫此居。
有汉姓慠慢，名贪字不廉。一身无所解，百事被他嫌。死恶黄连苦，生怜白蜜甜。吃鱼犹未止，食肉更无厌。
纵你居犀角，饶君带虎睛。桃枝将辟秽，蒜壳取为璎。暖腹茱萸酒，空心枸杞羹。终归不免死，浪自觅长生。
卜择幽居地，天台更莫言。猿啼谿雾冷，岳色草门连。折叶覆松室，开池引涧泉。已甘休万事，采蕨度残年。
益者益其精，可名为有益。易者易其形，是名之有易。能益复能易，当得上仙籍。无益复无易，终不免死厄。
徒劳说三史，浪自看五经。洎老检黄籍，依前住白丁。筮遭连蹇卦，生主虚危星。不及河边树，年年一度青。
我今有一襦，非罗复非绮。借问作何色，不红亦不紫。夏天将作衫，冬天将作被。冬夏递互用，长年只这是。
白拂栴檀柄，馨香竟日闻。柔和如卷雾，摇拽似行云。礼奉宜当暑，高提复去尘。时时方丈内，将用指迷人。
贪人好聚财，恰如枭爱子。子大而食母，财多还害己。散之即福生，聚之即祸起。无财亦无祸，鼓翼青云里。
去家一万里，提剑击匈奴。得利渠即死，失利汝即殂。渠命既不惜，汝命亦何辜。教汝百胜术，不贪为上谟。
恶趣甚茫茫，冥冥无日光。人间八百岁，未抵半宵长。此等诸痴子，论情甚可伤。劝君求出离，认取法中王。
世有多解人，愚痴徒苦辛。不求当来善，唯知造恶因。五逆十恶辈，三毒以为亲。一死入地狱，长如镇库银。
天高高不穷，地厚厚无极。动物在其中，凭兹造化力。争头觅饱暖，作计相啖食。因果都未详，盲儿问乳色。
天下几种人，论时色数有。贾婆如许夫，黄老元无妇。卫氏儿可怜，钟家女极丑。渠若向西行，我便东边走。
贤士不贪婪，痴人好𬬻冶。麦地占他家，竹园皆我者。努膊觅钱财，切齿驱奴马。须看郭门外，垒垒松柏下。
唝唝买鱼肉，担归𫗪妻子。何须杀他命，将来活汝己。此非天堂缘，纯是地狱滓。徐六语破堆，始知没道理。
有人把椿树，唤作白栴檀。学道多沙数，几个得泥丸。弃金却担草，谩他亦自谩。似聚砂一处，成团也大难。
蒸砂拟作饭，临渴始掘井。用力磨碌砖，那堪将作镜。佛说元平等，总有真如性。但自审思量，不用闲争竞。
欲识生死譬，且将冰水比。水结即成冰，冰消返成水。已死必应生，出生还复死。冰水不相伤，生死还双美。
寻思少年日，游猎向平陵。国使职非愿，神仙未足称。联翩骑白马，喝兔放苍鹰。不觉大流落，皤皤谁见矜。
偃息深林下，从生是农夫。立身既质直，出语无谄谀。保我不鉴璧，信君方得珠。焉能同泛滟，极目波上凫。
不须攻人恶，何用伐己善。行之则可行，卷之则可卷。禄厚忧积大，言深虑交浅。闻兹若念兹，小子当自见。
富儿会高堂，华灯何炜煌。此时无烛者，心愿处其傍。不意遭排遣，还归暗处藏。益人明讵损，顿讶惜馀光。
世有聪明士，勤苦探幽文。三端自孤立，六艺越诸君。神气卓然异，精彩超众群。不识个中意，逐境乱纷纷。
层层山水秀，烟霞锁翠微。岚拂纱巾湿，露霑蓑草衣。足蹑游方履，手执古藤枝。更观尘世外，梦境复何为。
满卷才子诗，溢壶圣人酒。行爱观牛犊，坐不离左右。霜露入茅檐，月华明瓮牖。此时吸两瓯，吟诗五百首。
施家有两儿，以艺干齐楚。文武各自备，托身为得所。孟公问其术，我子亲教汝。秦卫两不成，失时成龃龉。
止宿鸳鸯鸟，一雄兼一雌。衔花相共食，刷羽每相随。戏入烟霄里，宿归沙岸湄。自怜生处乐，不夺凤皇池。
或有衒行人，才艺过周孔。见罢头兀兀，看时身侗侗。绳牵未肯行，锥刺犹不动。恰似羊公鹤，可怜生氃氋。
少小带经锄，本将兄共居。缘遭他辈责，剩被自妻疏。抛绝红尘境，常游好阅书。谁能借斗水，活取辙中鱼。
变化计无穷，生死竟不止。三途鸟雀身，五岳龙鱼已。世浊作𦎔羺，时清为𫘧駬。前回是富儿，今度成贫士。
书判全非弱，嫌身不得官。铨曹被拗折，洗垢觅疮瘢。必也关天命，今冬更试看。盲儿射雀目，偶中亦非难。
贫驴欠一尺，富狗剩三寸。若分贫不平，中半富与困。始取驴饱足，却令狗饥顿。为汝熟思量，令我也愁闷。
柳郎八十二，蓝嫂一十八。夫妻共百年，相怜情狡猾。弄璋字乌䖘，掷瓦名婠妠。屡见枯杨荑，常遭青女杀。
大有饥寒客，生将兽鱼殊。长存磨石下，时哭路边隅。累日空思饭，经冬不识襦。唯赍一束草，幷带五升麸。
赫赫谁𤮧肆，其酒甚浓厚。可怜高幡帜，极目平升斗。何意讶不售，其家多猛狗。童子欲来沽，狗𫜪便是走。
吁嗟浊滥处，罗刹共贤人。谓是等流类，焉知道不亲。狐假师子势，诈妄却称珍。铅矿入𬬻冶，方知金不知。
田家避暑月，斗酒共谁欢。杂杂排山果，疏疏围酒樽。芦莦将代席，蕉叶且充盘。醉后搘颐坐，须弥小弹丸。
个是何措大，时来省南院。年可三十馀，曾经四五选。囊里无青蚨，箧中有黄绢。行到食店前，不敢暂回面。
为人常吃用，爱意须悭惜。老去不自由，渐被他推斥。送向荒山头，一生愿虚掷。亡羊罢补牢，失意终无极。
浪造凌霄阁，虚登百尺楼。养生仍夭命，诱读讵封侯。不用从黄口，何须厌白头。未能端似箭，且莫曲如钩。
富贵疏亲聚，只为多钱米。贫贱骨肉离，非关少兄弟。急须归去来，招贤阁未启。浪行朱雀街，踏破皮鞋底。
我见一痴汉，仍居三两妇。养得八九儿，总是随宜手。丁防是新差，资财非旧有。黄蘖作驴秋，始知苦在后。
新谷尚未熟，旧谷今已无。就贷一斗许，门外立踟蹰。夫出教问妇，妇出遣问夫。悭惜不救乏，财多为累愚。
大有好笑事，略陈三五个。张公富奢华，孟子贫𫐘轲。只取侏儒饱，不怜方朔饿。巴歌唱者多，白雪无人和。
老翁娶少妇，发白妇不耐。老婆嫁少夫，面黄夫不爱。老翁娶老婆，一一无弃背。少妇嫁少夫，两两相怜态。
雍容美少年，博览诸经史。尽号曰先生，皆称为学士。未能得官职，不解秉耒耜。冬披破布衫，盖是书误己。
鸟语情不堪，其时卧草庵。樱桃红烁烁，杨柳正毵毵。旭日衔青嶂，晴云洗渌潭。谁知出尘俗，驭上寒山南。
昨日何悠悠，场中可怜许。上为桃李径，下作兰荪渚。复有绮罗人，舍中翠毛羽。相逢欲相唤，脉脉不能语。
丈夫莫守困，无钱须经纪。养得一牸牛，生得五犊子。犊子又生儿，积数无穷已。寄语陶朱公，富与君相似。
之字何惶惶，卜居须自审。南方瘴疠多，北地风霜甚。荒陬不可居，毒川难可饮。魂兮归去来，食我家园葚。
昨夜梦还家，见妇机中织。驻梭如有思，擎梭似无力。呼之回面视，况复不相识。应是别多年，鬓毛非旧色。
人生不满百，常怀千载忧。自身病始可，又为子孙愁。下视禾根土，上看桑树头。秤锤落东海，到底始知休。
世有一等流，悠悠似木头。出语无知解，云我百不忧。问道道不会，问佛佛不求。子细推寻著，茫然一场愁。
董郎年少时，出入帝京里。衫作嫩鹅黄，容仪画相似。常骑踏雪马，拂拂红尘起。观者满路傍，个是谁家子。
个是谁家子，为人大被憎。痴心常愤愤，肉眼醉瞢瞢。见佛不礼佛，逢僧不施僧。唯知打大脔，除此百无能。
人以身为本，本以心为柄。本在心莫邪，心邪丧本命。未能免此殃，何言懒照镜。不念金刚经，却令菩萨病。
城北仲家翁，渠家多酒肉。仲翁妇死时，吊客满堂屋。仲翁自身亡，能无一人哭。吃他杯脔者，何太冷心腹。
下愚读我诗，不解却嗤诮。中庸读我诗，思量云甚要。上贤读我诗，把著满面笑。杨修见幼妇，一览便知妙。
自有悭惜人，我非悭惜辈。衣单为舞穿，酒尽缘歌啐。当取一腹饱，莫令两脚儽。蓬蒿钻髑髅，此日君应悔。
我行经古坟，泪尽嗟存没。冢破压黄肠，棺穿露白骨。欹斜有瓮缾，掁拨无簪笏。风至揽其中，灰尘乱𡋯𡋯。
夕阳赫西山，草木光晔晔。复有朦胧处，松萝相连接。此中多伏虎，见我奋迅鬣。手中无寸刃，争不惧慑慑。
出身既扰扰，世事非一状。未能舍流俗，所以相追访。昨吊徐五死，今送刘三葬。终日不得闲，为此心凄怆。
有乐且须乐，时哉不可失。虽云一百年，岂满三万日。寄世是须臾，论钱莫啾唧。孝经末后章，委曲陈情毕。
独坐常忽忽，情怀何悠悠。山腰云缦缦，谷口风飕飕。猿来树袅袅，鸟入林啾啾。时催鬓飒飒，岁尽老惆惆。
一人好头肚，六艺尽皆通。南见驱归北，西风趁向东。长漂如泛萍，不息似飞蓬。问是何等色，姓贫名曰穷。
他贤君即受，不贤君莫与。君贤他见容，不贤他亦拒。嘉善矜不能，仁徒方得所。劝逐子张言，抛却卜商语。
俗薄真成薄，人心个不同。殷翁笑柳老，柳老笑殷翁。何故两相笑，俱行譣诐中。装车竞𫶇嵲，翻载各泷涷。
是我有钱日，恒为汝贷将。汝今既饱暖，见我不分张。须忆汝欲得，似我今承望。有无更代事，劝汝熟思量。
人生一百年，佛说十二部。慈悲如野鹿，瞋忿似家狗。家狗趁不去，野鹿常好走。欲伏猕猴心，须听狮子吼。
教汝数般事，思量知我贤。极贫忍卖屋，才富须买田。空腹不得走，枕头须莫眠。此言期众见，挂在日东边。
寒山多幽奇，登者皆恒慑。月照水澄澄，风吹草猎猎。凋梅雪作花，杌木云充叶。触雨转鲜灵，非晴不可涉。
有树先林生，计年逾一倍。根遭陵谷变，叶被风霜改。咸笑外凋零，不怜内文采。皮肤脱落尽，唯有贞实在。
寒山有裸虫，身白而头黑。手把两卷书，一道将一德。住不安釜灶，行不赍衣裓。常持智慧剑，拟破烦恼贼。
有人畏白首，不肯舍朱绂。采药空求仙，根苗乱挑掘。数年无效验，痴意瞋怫郁。猎师披袈裟，元非汝使物。
昔时可可贫，今朝最贫冻。作事不谐和，触途成倥偬。行泥屡脚屈，坐社频腹痛。失却斑猫儿，老鼠围饭瓮。
可贵天然物，独一无伴侣。觅他不可见，出入无门户。促之在方寸，延之一切处。你若不信爱，相逢不相遇。
余家有一窟，窟中无一物。净洁空堂堂，光华明日日。䔫食养微躯，布裘遮幻质。任你千圣现，我有天真佛。
男儿大丈夫，作事莫莽卤。劲挺铁石心，直取菩提路。邪路不用行，行之枉辛苦。不要求佛果，识取心王主。
可重是寒山，白云常自闲。猿啼畅道内，虎啸出人间。独步石可履，孤吟藤好攀。松风清飒飒，鸟语声𠴨𠴨。
世有多事人，广学诸知见。不识本真性，与道转悬远。若能明实相，岂用陈虚愿。一念了自心，开佛之知见。
一自遁寒山，养命餐山果。平生何所忧，此世随缘过。日月如逝川，光阴石中火。任你天地移，我畅岩中坐。
我见世间人，茫茫走路尘。不知此中事，将何为去津。荣华能几日，眷属片时亲。纵有千斤金，不如林下贫。
吁嗟贫复病，为人绝友亲。瓮里长无饭，甑中屡生尘。蓬庵不免雨，漏榻劣容身。莫怪今憔悴，多愁定损人。
养女畏太多，已生须训诱。捺头遣小心，鞭背令缄口。未解乘机杼，那堪事箕帚。张婆语驴驹，汝大不如母。
秉志不可卷，须知我匪席。浪造山林中，独卧盘陀石。辩士来劝余，速令受金璧。凿墙植蓬蒿，若此非有益。
以我栖迟处，幽深难可论。无风萝自动，不雾竹长昏。涧水缘谁咽，山云忽自屯。午时庵内坐，始觉日头暾。
忆昔遇逢处，人间逐胜游。乐山登万仞，爱水泛千舟。送客琵琶谷，携琴鹦鹉洲。焉知松树下，抱膝冷飕飕。
报汝修道者，进求虚劳神。人有精灵物，无字复无文。呼时历历应，隐处不居存。叮咛善保护，勿令有点痕。
去年春鸟鸣，此时思弟兄。今年秋菊烂，此时思发生。绿水千肠咽，黄云四面平。哀哉百年内，肠断忆咸京。
可惜百年屋，左倒右复倾。墙壁分散尽，木植乱差横。砖瓦片片落，朽烂不堪停。狂风吹蓦榻，再竖卒难成。
精神殊爽爽，形貌极堂堂。能射穿七札，读书览五行。经眠虎头枕，昔坐象牙床。若无一堵物，不啻冷如霜。
笑我田舍儿，头颊底絷涩。巾子未曾高，腰带长时急。非是不及时，无钱趁不及。一日有钱财，浮图顶上立。
客难寒山子，君诗无道理。吾观乎古人，贫贱不为耻。应之笑此言，谈何疏阔矣。愿君似今日，钱是急事尔。
从生不往来，至死无仁义。言既有枝叶，心怀便险诐。若其开小道，缘此生大伪。诈说造云梯，削之成棘刺。
一缾铸金成，一缾埏泥出。二缾任君看，那个缾牢实。欲知缾有二，须知业非一。将此验生因，修行在今日。
携残荒草庐，其中烟火蔚。借问群小儿，生来凡几日。门外有三车，迎之不肯出。饱食腹膨脝，个是痴顽物。
有身与无身，是我复非我。如此审思量，迁延倚岩坐。足间青草生，顶上红尘堕。已见俗中人，灵床施酒果。
昨见河边树，摧残不可论。二三馀干在，千万斧刀痕。霜凋萎疏叶，波冲枯朽根。生处当如此，何用怨乾坤。
怜底众生病，餐尝略不厌。蒸豚揾蒜酱，炙鸭点椒盐。去骨鲜鱼脍，兼皮熟肉脸。不知他命苦，只取自家甜。
读书岂免死，读书岂免贫。何以好识字，识字胜他人。丈夫不识字，无处可安身。黄连揾蒜酱，忘计是苦辛。
我见瞒人汉，如篮盛水走。一气将归家，篮里何曾有。我见被人瞒，一似园中韭。日日被刀伤，天生还自有。
不见朝垂露，日烁自消除。人身亦如此，阎浮是寄居。切莫因循过，且令三毒袪。菩提即烦恼，尽令无有馀。
水清澄澄莹，彻底自然见。心中无一事，水清众兽现。心若不妄起，永劫无改变。若能如是知，是知无背面。
说食终不饱，说衣不免寒。饱吃须是饭，著衣方免寒。不解审思量，只道求佛难。回心即是佛，莫向外头看。
可畏轮回苦，往复似翻尘。蚁巡环未息，六道乱纷纷。改头换面孔，不离旧时人。速了黑暗狱，无令心性昏。
可畏三界轮，念念未曾息。才始似出头，又却遭沈溺。假使非非想，盖缘多福力。争似识真源，一得即永得。
昨日游峰顶，下窥千尺崖。临危一株树，风摆两枝开。雨漂即零落，日晒作尘埃。嗟见此茂秀，今为一聚灰。
自古多少圣，叮咛教自信。人根性不等，高下有利钝。真佛不肯认，置功枉受困。不知清净心，便是法王印。
我闻天台山，山中有琪树。永言欲攀之，莫晓石桥路。缘此生悲叹，幸居将已慕。今日观镜中，飒飒鬓垂素。
养子不经师，不及都亭鼠。何曾见好人，岂闻长者语。为染在薰莸，应须择朋侣。五月贩鲜鱼，莫教人笑汝。
徒闭蓬门坐，频经石火迁。唯闻人作鬼，不见鹤成仙。念此那堪说，随缘须自怜。回瞻郊郭外，古墓犂为田。
时人见寒山，各谓是风颠。貌不起人目，身唯布裘缠。我语他不会，他语我不言。为报往来者，可来向寒山。
自在白云闲，从来非买山。下危须策杖，上险捉藤攀。涧底松常翠，谿边石自斑。友朋虽阻绝，春至鸟𠴨𠴨。
我在村中住，众推无比方。昨日到城下，却被狗形相。或嫌袴太窄，或说衫少长。挛却鹞子眼，雀儿舞堂堂。
生死元有命，富贵本由天。此是古人语，吾今非谬传。聪明好短命，痴𫘤却长年。钝物丰财宝，醒醒汉无钱。
国以人为本，犹如树因地。地厚树扶疏，地薄树憔悴。不得露其根，枝枯子先坠。决陂以取鱼，是取一期利。
众生不可说，何意许颠邪。面上两恶鸟，心中三毒虵。是渠作障碍，使你事烦拏。举手高弹指，南无佛陀耶。
自乐平生道，烟萝石洞间。野情多放旷，长伴白云闲。有路不通世，无心孰可攀。石床孤夜坐，圆月上寒山。
大海水无边，鱼龙万万千。递互相食啖，冗冗痴肉团。为心不了绝，妄想起如烟。性月澄澄朗，廓尔照无边。
自见天台顶，孤高出众群。风摇松竹韵，月现海潮频。下望青山际，谈玄有白云。野情便山水，本志慕道伦。
三五痴后生，作事不真实。未读十卷书，强把雌黄笔。将他儒行篇，唤作贼盗律。脱体似蟫虫，𫜪破他书帙。
如许多宝贝，海中乘坏舸。前头失却桅，后头又无柁。宛转任风吹，高低随浪簸。如何得到岸，努力莫端坐。
人生在尘蒙，恰似盆中虫。终日行遶遶，不离其盆中。神仙不可得，烦恼计无穷。岁月如流水，须臾作老翁。
我见多知汉，终日用心神。岐路逞喽啰，欺谩一切人。唯作地狱滓，不修正直因。忽然无常至，定知乱纷纷。
寄语诸仁者，复以何为怀。达道见自性，自性即如来。天真元具足，修证转差回。弃本却逐末，只守一场呆。
世有一般人，不恶又不善。不识主人公，随客处处转。因循过时光，浑是痴肉脔。虽有一灵台，如同客作汉。
常闻释迦佛，先受然灯记。然灯与释迦，只论前后智。前后体非殊，异中无有异。一佛一切佛，心是如来地。
一生慵懒作，憎重只便轻。他家学事业，余持一卷经。无心装褾轴，来去省人擎。应病则说药，方便度众生。
余家有一宅，其宅无正主。地生一寸草，水垂一滴露。火烧六个贼，风吹黑云雨。子细寻本人，布裹真珠尔。
传语诸公子，听说石齐奴。僮仆八百人，水碓三十区。舍下养鱼鸟，楼上吹笙竽。伸头临白刃，痴心为绿珠。
何以长惆怅，人生似朝菌。那堪数十年，亲旧凋落尽。以此思自哀，哀情不可忍。奈何当奈何，托体归山隐。
䍀缕关前业，莫诃今日身。若言由冢墓，个是极痴人。到头君作鬼，岂令男女贫。皎然易解事，作么无精神。
我见黄河水，凡经几度清。水流如急箭，人世若浮萍。痴属根本业，无明烦恼坑。轮回几许劫，只为造迷盲。
二仪既开辟，人乃居其中。迷汝即吐雾，醒汝即吹风。惜汝即富贵，夺汝即贫穷。碌碌群汉子，万事由天公。
可叹浮生人，悠悠何日了。朝朝无闲时，年年不觉老。总为求衣食，令心生烦恼。扰扰百千年，去来三恶道。
时人寻云路，云路杳无踪。山高多险峻，涧阔少玲珑。碧嶂前兼后，白云西复东。欲知云路处，云路在虚空。
寒山栖隐处，绝得杂人过。时逢林内鸟，相共唱山歌。瑞草联谿谷，老松枕嵯峨。可观无事客，憩歇在岩阿。
五岳俱成粉，须弥一寸山。大海一滴水，吸入在心田。生长菩提子，遍盖天中天。语汝慕道者，慎莫绕十缠。
无衣自访觅，莫共狐谋裘。无食自采取，莫共羊谋羞。借皮兼借肉，怀叹复怀愁。皆缘义失所，衣食常不周。
平野水宽阔，丹丘连四明。仙都最高秀，群峰耸翠屏。远远望何极，矹矹势相迎。独标海隅外，处处播嘉名。
可贵一名山，七宝何能比。松月飕飕冷，云霞片片起。匼匝几重山，回还多少里。谿涧静澄澄，快活无穷已。
我见世间人，生而还复死。昨朝犹二八，壮气胸襟士。如今七十过，力困形憔悴。恰似春日花，朝开夜落尔。
回耸霄汉外，云里路岧峣。瀑布千丈流，如铺练一条。下有栖心窟，横安定命桥。雄雄镇世界，天台名独超。
盘陀石上坐，谿涧冷凄凄。静玩偏嘉丽，虚岩蒙雾迷。怡然憩歇处，日斜树影低。我自观心地，莲花出淤泥。
隐士遁人间，多向山中眠。青萝疏麓麓，碧涧响联联。腾腾且安乐，悠悠自清闲。免有染世事，心静如白莲。
寄语食肉汉，食时无逗遛。今生过去种，未来今日修。只取今日美，不畏来生忧。老鼠入饭瓮，虽饱难出头。
自从出家后，渐得养生趣。伸缩四肢全，勤听六根具。褐衣随春冬，粝食供朝暮。今日恳恳修，愿与佛相遇。
五言五百篇，七字七十九。三字二十一，都来六百首。一例书岩石，自夸云好手。若能会我诗，真是如来母。
世事绕悠悠，贪生早晚休。研尽大地石，何时得歇头。四时周变易，八节急如流。为报火宅主，露地骑白牛。
可笑五阴窟，四虵共同居。黑暗无明烛，三毒递相驱。伴党六个贼，劫掠法财珠。斩却魔军辈，安泰湛如苏。
常闻汉武帝，爰及秦始皇。俱好神仙术，延年竟不长。金台既摧折，沙丘遂灭亡。茂陵与骊岳，今日草茫茫。
寒岩深更好，无人行此道。白云高岫闲，青嶂孤猿啸。我更何所亲，畅志自宜老。形容寒暑迁，心珠甚可保。
岩前独静坐，圆月当天耀。万象影现中，一轮本无照。廓然神自清，含虚洞玄妙。因指见其月，月是心枢要。
本志慕道伦，道伦常获亲。时逢杜源客，每接话禅宾。谈玄月明夜，探理日临晨。万机俱泯迹，方识本来人。
元非隐逸士，自号山林人。仕鲁蒙帻帛，且爱裹疏巾。道有巢许操，耻为尧舜臣。猕猴罩帽子，学人避风尘。
自古诸哲人，不见有长存。生而还复死，尽变作灰尘。积骨如毘富，别泪成海津。唯有空名在，岂免生死轮。
今日岩前坐，坐久烟云收。一道清谿冷，千寻碧嶂头。白云朝影静，明月夜光浮。身上无尘垢，心中那更忧。
千云万水间，中有一闲士。白日游青山，夜归岩下睡。倏尔过春秋，寂然无尘累。快哉何所依，静若秋江水。
劝你休去来，莫恼他阎老。失脚入三途，粉骨遭千𢭏。长为地狱人，永隔今生道。勉你信余言，识取衣中宝。
世间一等流，诚堪与人笑。出家弊己身，诳俗将为道。虽著离尘衣，衣中多养蚤。不如归去来，识取心王好。
高高峰顶上，四顾极无边。独坐无人知，孤月照寒泉。泉中且无月，月自在青天。吟此一曲歌，歌终不是禅。
有个王秀才，笑我诗多失。云不识蜂腰，仍不会鹤膝。平侧不解压，凡言取次出。我笑你作诗，如盲徒咏日。
我住在村乡，无爷亦无娘。无名无姓第，人唤作张王。并无人教我，贫贱也寻常。自怜心的实，坚固等金刚。
寒山出此语，此语无人信。蜜甜足人尝，黄蘖苦难近。顺情生喜悦，逆意多瞋恨。但看木傀儡，弄了一场困。
寒山唯白云，寂寂绝埃尘。草座山家有，孤灯明月轮。石床临碧沼，虎鹿每为邻。自羡幽居乐，长为象外人。
鹿生深林中，饮水而食草。伸脚树下眠，可怜无烦恼。系之在华堂，肴膳极肥好。终日不肯尝，形容转枯槁。
花上黄莺子，𠴨𠴨声可怜。美人颜似玉，对此弄鸣弦。玩之能不足，眷恋在龆年。花飞鸟亦散，洒泪秋风前。
昔日经行处，今复七十年。故人无来往，埋在古冢间。余今头已白，犹守片云山。为报后来子，何不读古言。
欲向东岩去，于今无量年。昨来攀葛上，半路困风烟。径窄衣难进，苔黏履不全。住兹丹桂下，且枕白云眠。
我见利智人，观者便知意。不假寻文字，直入如来地。心不逐诸缘，意根不妄起。心意不生时，内外无馀事。
君看叶里花，能得几时好。今日畏人攀，明朝待谁埽。可怜娇艳情，年多转成老。将世比于花，红颜岂长保。
画栋非吾宅，松林是我家。一生俄尔过，万事莫言赊。济渡不造筏，漂沦为采花。善根今未种，何日见生芽。
出生三十年，当游千万里。行江青草合，入塞红尘起。炼药空求仙，读书兼咏史。今日归寒山，枕流兼洗耳。
诸佛留藏经，只为人难化。不唯贤与愚，个个心构架。造业大如山，岂解怀忧怕。那肯细寻思，日夜怀奸诈。
养儿与娶妻，养女求媒娉。重重皆是业，更杀众生命。聚集会亲情，总来看盘饤。目下虽称心，罪簿先注定。
得此分叚身，可笑好形质。面貌似银盘，心中黑如漆。烹猪又宰羊，夸道甜如蜜。死后受波咤，更莫称冤屈。
佛哀三界子，总是亲男女。恐沈黑暗坑，示仪垂化度。尽登无上道，俱证菩提路。教汝痴众生，慧心勤觉悟。
佛拾尊荣乐，为愍诸痴子。早愿悟无生，办集无上事。后来出家者，多缘无业次。不能得衣食，头钻入于寺。
我诗也是诗，有人唤作偈。诗偈总一般，读时须子细。缓缓细披寻，不得生容易。依此学修行，大有可笑事。
有偈有千万，卒急述应难。若要相知者，但入天台山。岩中深处坐，说理及谈玄。共我不相见，对面似千山。
世间亿万人，面孔不相似。借问何因缘，致令遣如此。各执一般见，互说非兼是。但自修己身，不要言他已。
男女为婚嫁，俗务是常仪。自量其事力，何用广张施。取债夸人我，论情入骨痴。杀他鸡犬命，身死堕阿鼻。
世上一种人，出性常多事。终日傍街衢，不离诸酒肆。为他作保见，替他说道理。一朝有乖张，过咎全归你。
我劝出家辈，须知教法深。专心求出离，辄莫染贪淫。大有俗中士，知非不爱金。故知君子志，任运听浮沈。
寒山住寒山，拾得自拾得。凡愚岂见知，丰干却相识。见时不可见，觅时何处觅。借问有何缘，却道无为力。
从来是拾得，不是偶然称。别无亲眷属，寒山是我兄。两人心相似，谁能徇俗情。若问年多少，黄河几度清。
若解捉老鼠，不在五白猫。若能悟理性，那由锦绣包。真珠入席袋，佛性止蓬茅。一群取相汉，用意总无交。
运心常宽广，此则名为布。辍己惠于人，方可名为施。后来人不知，焉能会此义。未设一庸僧，早拟望富贵。
猕猴尚教得，人何不愤发。前车即落坑，后车须改辙。若也不知此，恐君恶合杀。此来是夜叉，变即成菩萨。
故林又斩新，剡源谿上人。天姥峡关岭，通同次海津。湾深曲岛间，淼淼水云云。借问松禅客，日轮何处暾。
踯躅一群羊，沿山又入谷。看人贪竹塞，且遭豺狼逐。元不出孳生，便将充口腹。从头吃至尾，𩟿𩟿无馀肉。
银星钉称衡，绿丝作称纽。买人推向前，卖人推向后。不顾他心怨，唯言我好手。死去见阎王，背后插扫帚。
闭门私造罪，准拟免灾殃。被他恶部童，抄得报阎王。纵不入镬汤，亦须卧铁床。不许雇人替，自作自身当。
少年学书剑，叱驭到荆州。闻伐匈奴尽，婆娑无处游。归来翠岩下，席草玩清流。壮士志未骋，猕猴骑土牛。
闲入天台洞，访人人不知。寒山为伴侣，松下啖灵芝。每谈今古事，嗟见世愚痴。个个入地狱，早晚出头时。
古佛路凄凄，愚人到却迷。只缘前业重，所以不能知。欲识无为理，心中不挂丝。生生勤苦学，必定睹天师。
各有天真佛，号之为宝王。珠光日夜照，玄妙卒难量。盲人常兀兀，那肯怕灾殃。唯贪淫泆业，此辈实堪伤。
出家求出离，哀念苦众生。助佛为扬化，令教选路行。何曾解救苦，恣意乱纵横。一时同受溺，俱落大深坑。
常饮三毒酒，昏昏都不知。将钱作梦事，梦事成铁围。以苦欲舍苦，舍苦无出期。应须早觉悟，觉悟自归依。
后来出家子，论情入骨痴。本来求解脱，却见受驱驰。终朝游俗舍，礼念作威仪。博钱沽酒吃，翻成客作儿。
若论常快活，唯有隐居人。林花长似锦，四季色常新。或向岩间坐，旋瞻见桂轮。虽然身畅逸，却念世间人。
我见出家人，总爱吃酒肉。此合上天堂，却沈归地狱。念得两卷经，欺他道鄽俗。岂知鄽俗士，大有根性熟。
我见顽钝人，灯心柱须弥。蚁子啮大树，焉知气力微。学咬两茎菜，言与祖师齐。火急求忏悔，从今辄莫迷。
若见月光明，照烛四天下。圆晖挂太虚，莹净能萧洒。人道有亏盈，我见无衰谢。状似摩尼珠，光明无昼夜。
余住无方所，盘泊无为理。时陟涅盘山，或玩香林寺。寻常只是闲，言不干名利。东海变桑田，我心谁管你。
左手握骊珠，右手执慧剑。先破无明贼，神珠自吐焰。伤嗟愚痴人，贪爱那生厌。一堕三途间，始觉前程险。
般若酒泠泠，饮多人易醒。余住天台山，凡愚那见形。常游深谷洞，终不逐时情。无思亦无虑，无辱也无荣。
嗟见多知汉，终日枉用心。岐路逞喽啰，欺谩一切人。唯作地狱滓，不修来世因。忽尔无常到，定知乱纷纷。
迢迢山径峻，万仞险隘危。石桥莓苔绿，时见白云飞。瀑布悬如练，月影落潭晖。更登华顶上，犹待孤鹤期。
松月冷飕飕，片片云霞起。匼匝几重山，纵目千万里。谿潭水澄澄，彻底镜相似。可贵灵台物，七宝莫能比。
人生浮世中，个个愿富贵。高堂车马多，一呼百诺至。吞并田地宅，准拟承后嗣。未逾七十秋，冰消瓦解去。
水浸泥弹丸，思量无道理。浮沤梦幻身，百年能几几。不解细思惟，将言长不死。诛剥垒千金，留将与妻子。
朱鬣饰金镳，红妆束素腰。似云来躞蹀，如雪去飘飖。桃花含浅汗，柳叶带馀娇。骋光将独立，双绝不俱标。
桂山留上客，兰室命妖饶。城中画广黛，宫里束纤腰。舞袖风前举，歌声扇后娇。周郎不须顾，今日管弦调。
非是无人助，意欲自鸣砧。向月怜孤影，承风送迥音。疑𢭏双丝练，似奏一弦琴。令君闻独杵，知妾有专心。
驭风过阆苑，控鹤下瀛洲。欲采三芝秀，先从千仞游。驾凤吟虚管，乘槎泛浅流。颓龄一已驻，方验大椿秋。
福田资象德，圣种理幽薰。不持金作缕，还用彩成文。朱青自掩映，翠绮相氤氲。独有离离叶，恒向稻畦分。
初酝一缸开，新知万里来。披云同落寞，步月共裴回。夜久孤琴思，风长旅雁哀。非君有秘术，谁照不然灰。
苦哉黑暗女，乐矣功德天。智者俱不受，愚夫纳二边。我奉能仁教，归依弥勒前。愿阐摩诃衍，成就那罗延。
标心之梵宇，运想入仙洲。婴痼乖同好，沈情阻若抽。叶落乍难聚，情离不可收。何日乘杯至，详观演法流。
日照西山雪，老僧门始开。冻瓶粘柱础，宿火陷炉灰。童子病归去，鹿麑寒入来。斋钟知渐近，枝鸟下生台。
谿翁居处静，谿鸟入门飞。早起钓鱼去，夜深乘月归。露香菰米熟，烟煖荇丝肥。潇洒尘埃外，扁舟一草衣。
西陵潮信满，岛屿没中流。越客依风水，相思南渡头。寒光生极浦，落日映沧洲。何事扬帆去，空惊海上鸥。
近夜山更碧，入林溪转清。不知伏牛事，潭洞何从横。野岸烟初合，平湖月未生。孤舟屡失道，但听秋泉声。
山头戒坛路，幽映雪岩侧。四面青石床，一峰苔藓色。松风静复起，月影开还黑。何独乘夜来，殊非昼所得。
石室初投宿，仙翁喜暂容。花源隔水见，洞府过山逢。泉涌堦前地，云生户外峰。中宵自入定，非是欲降龙。
湖南通古寺，来往意无涯。欲识云门路，千峰到若耶。春山子敬宅，古木谢敷家。自可长偕隐，那言相去赊。
泉源新涌出，洞澈映纤云。稍落芙蓉沼，初淹苔藓文。素将空意合，净与众流分。每到清宵月，泠泠梦里闻。
静林溪路远，萧帝有遗踪。水击罗浮磬，山鸣于阗钟。灯传三世火，树老万株松。无数烟霞色，空闻昔卧龙。
再寻招隐地，重会息心期。樵客问归日，山僧记别时。野云阴远甸，秋雨涨前陂。勿谓探形胜，吾今不好奇。
野迳东风起，山扉度日开。晴光拆红萼，流水长青苔。逋客殊未去，芳时已再来。非关恋春草，自是欲裴回。
一身无定处，万里独销魂。芳草迷归路，春流滴泪痕。几时休旅食，何夜宿江村。欲识相思苦，空山啼暮猿。
凭高莫送远，看欲断归心。别恨啼猿苦，相思流水深。翠云南涧影，丹桂晚山阴。若未来双鹄，辽城何更寻。
禅门居此地，瞻望在虚空。水国月未上，苍生如梦中。上人知机士，瓶锡慰樊笼。彼土诸梵众，嗟君扬道风。
旅游无近远，要自别魂销。官柳乡愁乱，春山客路遥。伴行芳草远，缘兴野花飘。计日功成后，还将辅圣朝。
终南千古后，独尔继卿名。离障非今日，修因是几生。乱峰寒影暮，深涧野流清。远客归心苦，难为此别情。
长溪通夜静，素舸与人闲。月影沈秋水，风声落暮山。稻花千顷外，莲叶两河间。陶令多真意，相思一解颜。
漾舟云路客，来过夕阳时。向背堪遗恨，逢迎宿未期。水容愁暮急，花影动春迟。别后王孙草，青青入梦思。
幽人从远岳，过客爱春山。高驾能相送，孤游且未还。紫苔封井石，绿竹掩柴关。若到云峰外，齐心去住间。
欲向麻源隐，能寻谢客踪。空山几千里，幽谷第三重。茅宇宁须葺，荷衣不待缝。因君见往事，为我谢乔松。
凉飙乱黄叶，迟客橘阴清。萝径封行迹，云门闭野情。零林秋露响，穿竹暮烟轻。莫恋幽栖地，怀安却败名。
野客同舟楫，相携复一归。孤烟生暮景，远岫带春晖。不道还山是，谁云向郭非。禅门有通隐，喧寂共忘机。
旌旗江上出，花外卷帘空。夜色临城月，春寒度水风。虽然行李别，且喜语音同。若问匡庐事，终身愧远公。
初放到沧洲，前心讵解愁。旧交容不拜，临老学梳头。禅室白云去，故山明月秋。几年犹在此，北户水南流。
清晨有高会，宾从出东方。楚俗风烟古，汀洲草木凉。山情来远思，菊意在重阳。心忆华池上，从容鸳鹭行。
律仪通外学，诗思入玄关。烟景随缘到，风姿与道闲。贯花留净室，咒水度空山。谁识浮云意，悠悠天地间。
灵祠古木合，波飏大江𣸣。未□湘南雨，知为何处云。苔痕涩珠履，草色妒罗裙。妙鼓彤云瑟，羁臣不可闻。
闭门深树里，闲足鸟来过。五马不复贵，一僧谁奈何。药苗家自有，香饭乞时多。寄语婵娟客，将心向薜萝。
越人僧体古，清虑洗尘劳。一国诗名远，多生律行高。见山援葛藟，避世著方袍。早晚云门去，侬应逐尔曹。
万里归乡路，随缘不算程。寻山百衲弊，过海一杯轻。夜宿依云色，晨斋就水声。何年持贝叶，却到汉家城。
空水潮色净，澹然湖上心。舳舻轻且进，汀洲如可寻。秋风洄溯险，落日波涛深。寂寞武陵去，中流方至今。
野外车骑绝，古村桑柘阴。流莺出谷静，春草闭门深。学稼农为业，忘情道作心。因知上皇日，凿井在灵林。
万法从心起，心生万法生。法生同日了，来去在虚行。寄语修道人，空生慎勿生。如能达此理，不动出深坑。
日用事无别，惟吾自偶偕。头头非取舍，处处勿张乖。朱紫谁为号，青山绝点埃。神通幷妙用，运水及搬柴。
森然古岩里，净行一番僧。松下滤寒水，佛前挑夜灯。莲花国土异，贝叶梵书能。想到空王境，无心问爱憎。
湖上见秋色，旷然如尔怀。岂惟欢陇亩，兼亦外形骸。待月归山寺，弹琴坐暝斋。布衣闲自贵，何用谒天阶。
为问幽兰桂，空山复若何。芬芳终有分，采折更谁过。望在轩阶近，恩霑雨露多。移居傥得地，长愿接琼柯。
毛骨贵天生，肌肤片玉明。见人空解笑，弄物不知名。国器嗟犹小，门风望益清。抱来芳树下，时引凤雏声。
惆怅至日暮，寒鸦啼树林。破阶苔色厚，残壁雨痕深。命与时不遇，福为祸所侵。空馀行迳在，令我叹人吟。
哀乐暗成疾，卧中芳月移。西山有清士，孤啸不可追。𢭏药昼林静，汲泉阴涧迟。微踪与麋鹿，远谢求羊知。
谁向春莺道，名园已共知。檐前回水影，城上出花枝。摇拂烟云动，登临翰墨随。相招能不厌，山舍为君移。
溪草落溅溅，鱼飞入稻田。早寒临洞月，轻素卷帘烟。䪻帻题新句，蓑衣象古贤。曙花闲秀色，三十六峰前。
孤櫂移官舍，新农寄楚田。晴林渡海日，春草长湖烟。卧对闲鸥戏，谈经稚子贤。佳期更何许，应向啸台前。
道成人不识，流水响空山。花暗轩窗外，云随坐卧间。验图名已久，绝粒事长闲。更欲昆仑去，羞看绛节还。
白羽三千驻，萧萧万里行。出关深汉垒，带月破蕃营。蔓草河原色，悲笳碎叶声。欲朝王母殿，前路驻高旌。
纱帽度残春，虚舟寄一身。溪边逢越女，花里问秦人。古塞连山静，阴霞落海新。有时城郭去，暗与酒家亲。
关山今不掩，军候鸟先知。大汉嫖姚入，乌孙部曲随。高旌天外驻，寒角月中吹。归到长安第，花应再满枝。
不须行借问，为尔话闽中。海岛阴晴日，江帆来去风。道游玄度宅，身寄朗陵公。此别何伤远，如今关塞通。
何处戒吾道，经年远路中。客心犹向北，河水自归东。古戍鸣寒角，疏林振夕风。轻舟惟载月，那与故人同。
佳期曾不远，甲第即南邻。惠爱偏相及，经过岂厌频。秋寒林叶动，夕霁月华新。莫话羁栖事，平原是主人。
十年劳负笈，经论化中朝。流水知乡近，和风惜别遥。云山零夜雨，花岸上春潮。归卧南天竺，禅心更寂寥。
禅意归心急，山深定易安。清贫修道苦，孝友别家难。雪路侵溪转，花宫映岳看。到时瞻塔暮，松月向人寒。
每叹经年别，人生有几年。关河长问道，风雨独随缘。寓蝶成庄梦，怀人识祢贤。徽猷不及此，空愧白华篇。
潇湘连汨罗，复对九嶷河。浪势屈原冢，竹声渔父歌。地荒征骑少，天暖浴禽多。脉脉东流水，古今同奈何。
七夕景迢迢，相逢只一宵。月为开帐烛，云作渡河桥。映水金冠动，当风玉珮摇。惟愁更漏促，离别在明朝。
身世足堪悲，空房卧病时。卷帘花雨滴，扫石竹阴移。已觉生如梦，堪嗟寿不知。未能通法性，讵可免支离。
江头旌斾去，花外卷帘空。夜色临城月，春声渡水风。也知行李别，𫏐喜话言同。若问庐山事，终身愧远公。
寺溪临使府，风景借仁祠。补衮周官贵，能名汉主慈。卧云知独处，望月忆同时。忽枉缄中赠，琼瑶满手持。
出守沧州去，西风送斾旌。路遥经几郡，地尽到孤城。拜庙千山绿，登楼遍海清。何人共东望，日向积涛生。
别业逸高情，暮泉喧客亭。林回天阙近，雨过石门青。野果谁来拾，山禽独卧听。要迎文会友，时复扫柴扃。
朝衣登别席，春色满秦关。芸阁吏谁替，海门身又还。寻僧流水僻，见月远林闲。虽是忘机者，难齐去住间。
遥山寒雨过，正向暮天横。隐隐凌云出，苍苍与水平。何时凝厚地，几处映孤城。归客秋风里，回看伤别情。
垂白方为县，徒知大父雄。山春南去棹，楚夜北飞鸿。叠嶂和云灭，孤城与岭通。谁知持惠花，一境动清风。
海霁晚帆开，应无乡信催。水从荒外积，人指日边回。望国乘风久，浮天绝岛来。傥因华夏使，书札转悠哉。
落絮满衣裳，携琴问酒乡。挂帆南入楚，到县半浮湘。吏散翠禽下，庭闲斑竹长。人安宜远泛，沙上蕙兰香。
邛南方作尉，调补一何卑。发论唯公干，承家乃帝枝。山长风袅栈，江荫石和澌。旧井王孙宅，还寻独有期。
千峰路盘尽，林寺昔何名。步步入山影，房房闻水声。多年人迹断，残照石阴清。自可求居止，安闲过此生。
扫苔迎五马，莳药过申钟。鹤共林僧见，云随野客逢。入楼山隔水，滴斾露垂松。日暮题诗去，空知雅调重。
三峰待秋上，鸟外挂衣巾。犹见无穷景，应非暂往身。水寒仙掌路，山远华阳人。欲问坛边月，寻思阙复新。
夜来思道侣，木叶向人飘。精舍池边古，秋山树下遥。磬寒彻几里，云白已经宵。未得同居止，萧然自寂寥。
门径众峰头，盘岩复转沟。云僧随树老，杏水落江流。峡狖有时到，秦人今日游。谢公多晚眺，此景在南楼。
夜叶动飘飘，寒来话数宵。卷经归鸟外，转雪过山椒。旧长松杉大，难行水石遥。元戎宗内学，应就白云招。
东堂今已负，况此远行难。兼雨风声过，连天草色干。鸿嘶荒垒闭，兵烧广川寒。若向龙门宿，悬知拭泪看。
残腊雪纷纷，林间起送君。苦吟行迥野，投迹向寒云。绝顶晴多去，幽泉冻不闻。唯应草堂寺，高枕脱人群。
敛屦入寒竹，安禅过漏声。高杉残子落，深井冻痕生。罢磬风枝动，悬灯雪屋明。何当招我宿，乘月上方行。
暝虫喧暮色，默思坐西林。听雨寒更彻，开门落叶深。昔因京邑病，并起洞庭心。亦是吾兄事，迟回共至今。
燃灯朝复夕，渐作长年身。紫阁未归日，青门又见春。掩关寒过尽，开定草生新。自有林中趣，谁惊岁去频。
南方山水地，念子为贫游。纵是逢佳景，那能缓旅愁。夕阳行远道，烦暑在孤舟。莫向巴江过，猿啼促泪流。
新命起高眠，江湖空浩然。木衰犹有菊，燕去即无蝉。分察千官内，孤怀远岳边。萧条人外寺，暌阻又经年。
招我郊居宿，开门但苦吟。秋眠山烧尽，暮歇竹园深。寒浦鸿相叫，风窗月欲沈。翻嫌坐禅石，不在此松阴。
一岁一归宁，凉天数骑行。河来当塞曲，山远与沙平。纵猎旗风卷，听笳帐月生。新鸿引寒色，回日满京城。
杨柳起秋色，故人犹未还。别离俱自苦，少壮岂能闲。夜雨吟残烛，秋城忆远山。何当一相见，语默此林间。
从容启华馆，馔玉复烧兰。是岁兹旬尽，良宵几刻残。风回松竹动，人息斗牛寒。此后思良集，须期月再圆。
寒山对水塘，竹叶影侵堂。洗药冰生岸，开门月满床。病多身又老，枕倦夜兼长。来谒吾曹者，呈诗问否臧。
近腊辞精舍，幷州谒尚公。路长山忽尽，塞广雪无穷。讲席开晴垒，禅衣涉远风。闻经诸弟子，应满此门中。
久思今忽来，双屦污青苔。拂雪从山起，过房礼塔回。偈留闲夜作，禅请暂时开。欲作孤云去，赋诗余不才。
从谁得法印，不离上方传。夕磬城霜下，寒房竹月圆。烟残衰木畔，客住积云边。未隐沧洲去，时来于此禅。
绝壑禅林底，泉分落石层。雾交高顶草，云隐下方灯。朝满倾心客，溪连学道僧。半旬持一食，此事有谁能。
柳暗清波涨，冲萍复漱苔。张筵白鸟起，扫岸使君来。洲岛秋应没，荷花晚尽开。高城吹角绝，驺驭尚裴回。
日日西亭上，春留到夏残。言之离别易，勉以道途难。山出一千里，溪行三百滩。松间楼里月，秋入五陵看。
出守汝南城，应多恋阙情。地遥人久望，风起斾初行。楚庙繁蝉断，淮田细雨生。赏心知有处，蒋宅古津平。
东篱摇落后，密艳被寒催。夹雨惊新拆，经霜忽尽开。野香盈客袖，禁蘂泛天杯。不共春兰并，悠扬远蝶来。
枝干怪鳞皴，烟梢出涧新。屈盘高极目，苍翠远惊人。待鹤移阴过，听风落子频。青青寒木外，自与九霄邻。
兰色结春光，氛氲掩众芳。过门阶露叶，寻泽径连香。畹静风吹乱，亭秋雨引长。灵钧曾采撷，纫珮挂荷裳。
遶巷夹溪红，萧条逐北风。别林遗宿鸟，浮水载鸣虫。石小埋初尽，枝长落未终。带霜书丽什，闲读白云中。
结构因坟籍，檐前竹未生。涂油窗日早，阅椠幌风轻。息架蛩惊客，垂灯雨过城。已应穷古史，师律孰齐名。
遗迹仍留蔡，幽人出汉朝。门深荒径在，台迥数峰遥。岸石欹相倚，窗松偃未凋。寻思方一去，岂待使君招。
朝赛暮还祈，开唐复历隋。精诚山雨至，岁月庙松衰。窥穴龙潭黑，过门鸟道危。不同巫峡女，来往楚王祠。
惊风山半起，舟子忽停桡。岸荻吹先乱，滩声落更跳。听松今欲暮，过岛或明朝。若尽平生趣，东浮看石桥。
朝元下赤墀，玉节使西夷。关陇风回首，河湟雪洒旗。碛砂行几月，戎帐到何时。应尽平生志，高全大国仪。
暂辞雠校去，未发见新鸿。路入江波上，人归楚邑东。山遥晴出树，野极暮连空。何以念兄弟，应思洁膳同。
春关鸟罢啼，归庆浙烟西。郡守招延重，乡人慕仰齐。橘青逃暑寺，茶长隔湖溪。乘暇知高眺，微应辨会稽。
中司出华省，副相晋阳行。书答偏州启，筹参上将营。踏沙夜马细，吹雨晓笳清。正报胡尘灭，桃花汾水生。
灵州天一涯，幕客似还家。地得江南壤，程分碛里砂。禁盐调上味，麦穗结秋花。前席因筹画，清吟塞日斜。
王事圭峰下，将还禁漏馀。偶欢新岁近，惜别后期疏。雪罢见来吏，川昏聊整车。独吟多暇日，应寄柏台书。
姓字载科名，无过子最荣。宗中初及第，江上觐难兄。月向波涛没，茶连洞壑生。石桥高思在，且为看东坑。
初闻从事日，鄂渚动芳菲。一遂钧衡荐，今为长吏归。人临沅水望，雁映楚山飞。唯有传声政，家风重发挥。
诗古赋纵横，令人畏后生。驾言游禹迹，知己在蒲城。日射云烟散，风吹草木荣。孤吟临寇境，莫问请长缨。
鸣鞭静路尘，籍籍谏垣臣。函疏辞专密，炉香立独亲。箧多临水作，窗宿卧云人。危坐开寒纸，灯前起草频。
不啻回青眼，应疑似碧云。古风真往哲，雅道滥朝闻。活狱威豪右，销时赖典坟。如何经济意，未克致吾君。
名高意本闲，浮俗自难攀。佐蜀连钱出，朝天獬豸还。回翔历清院，弹奏迥离班。休澣通玄旨，留僧昼掩关。
台山朝佛陇，胜地绝埃氛。冷色石桥月，素光华顶云。远泉和雪溜，幽磬带松闻。终断游方念，炉香继此焚。
早晚辞纶綍，观农下杜西。草新池似镜，麦暖土如泥。鹓鹭依川宿，骅骝向野嘶。春来诗更苦，松韵亦含凄。
三峰居接近，数里蹑云行。深去通仙境，思归厌宦名。月从高掌出，泉向乱松鸣。坐石眠霞侣，秋来短褐成。
香花怀道侣，巾舃立双童。解印鸳鸿内，抽毫水石中。履温行烧地，衣赤动霞风。又似朝天去，诸僧不可同。
官辞中秘府，疏放野麋齐。偃仰青霄近，登临白日低。折腰窥乳窦，定足涉冰溪。染翰挥岚翠，僧名几处题。
𫏐收丹陛迹，独往乱山居。入雪知人远，眠云觉俗虚。足垂岩顶石，缨濯洞中渠。只见僧酬答，新归绝壑书。
爱弟直霜台，家山羡独回。出门时返顾，何日更西来。柳亦临关发，花应到越开。渔舟谁伴上，依旧恣沿洄。
沐浴前朝像，深秋白发师。从来居此寺，未省有东池。幽石丛圭片，孤松动雪枝。顷曾听道话，别起远山思。
卷经归太白，蹑藓别萝龛。若履浮云上，须看积翠南。倚身松入汉，瞑目月离潭。此境堪长往，尘中事可谙。
禅客诗家见，凝寒忽告还。分题回谏笔，留偈在商关。盘径缘高雪，闲房在半山。自知麋鹿性，亦欲离人间。
南行登岭首，与俗洗烦埃。磬罢孤舟发，禅移积瘴开。中餐湘鸟下，朝讲海人来。莫便将经卷，炎方去不回。
柱史静开筵，所思何地偏。故人为县吏，五老远峰前。宾榻寒侵树，公庭夜落泉。会当随假务，一就白云禅。
浮云流水心，只是爱山林。共恨多年别，相逢一夜吟。既能持苦节，勿谓少知音。忆就西池宿，月圆松竹深。
迥疏城阙内，寒泻出云波。岸广山鱼到，汀闲海鹭过。泛沟侵道急，流叶入宫多。移舸浮中沚，清宵彻晓河。
蟾宜天地静，三五对堦蓂。照耀超诸夜，光芒掩众星。影寒池更澈，露冷树销青。枉值中秋半，长乖宿洞庭。
松亚竹珊珊，心知万井欢。山明迷旧迳，溪满涨新澜。客醉瑶台曙，兵防玉塞寒。红楼知有酒，谁肯学袁安。
白石上嵌空，寒云西复东。瀑流悬住处，雏鹤失禅中。岳壁松多古，坛基雪不通。未能亲近去，拥褐愧相同。
四海无拘系，行心兴自浓。百年三事衲，万里一枝筇。夜减当晴影，春消过雪踪。白云深处去，知宿在何峰。
禅意归心急，山深定易安。清贫修道苦，孝友别家难。雪路寻溪转，花宫映岳看。到时孤塔暮，松月向人寒。
琉璃师到城，谈性外诸经。下岭雪霜在，近人林木清。苔痕深草履，瀑布滴铜瓶。乐问山中事，宵言彻晓星。
宵清月复圆，共集侍臣筵。独寡区中学，空论树下禅。风多秋晚竹，云尽夜深天。此会东西去，堪愁又隔年。
遥遥行李心，苍野入寒深。吟待黄河雪，眠听绛郡砧。差期逢缺月，访信出空林。何处孤灯下，只闻嘹唳禽。
江盘栈转虚，候吏拜行车。家世维城后，官资宰邑初。市饶黄犊卖，田蹑白云鉏。万里千山路，何因欲寄书。
雨后清凉境，因还欲不回。井甘桐有露，竹迸地多苔。幡映宫墙动，香从御苑来。青龙旧经疏，寥落有谁开。
积雨晴时近，西风叶满泉。相逢嵩岳客，共听楚城蝉。宿馆横秋岛，归帆张远田。别君还寂寞，不似剡中年。
陇城秋月满，太守待停歌。与鹤来松杪，开烟出海波。气笼星欲尽，光满露初多。若遣山僧说，高明不可过。
莫惜三更坐，难销万里情。同看一片月，俱在广州城。泪逐金波满，魂随夜鹊惊。支颐乡思断，无语到鸡鸣。
海雨洗烟埃，月从空碧来。水光笼草树，练影挂楼台。皓耀迷鲸口，晶荧失蚌胎。宵分凭栏望，应合见蓬莱。
海月出白浪，湖光射高楼。朗吟无绿酒，贱价买清秋。气冷鱼龙寂，轮高星汉幽。他乡此夜客，对酌经多愁。
尽日叹沉沦，孤高碣石人。诗名从盖代，谪宦竟终身。蜀集重编否，巴仪薄葬新。青门临旧卷，欲见永无因。
出斋步杉影，手自开禅扉。花满不污地，云多从触衣。思山石藓净，款客露葵肥。果得宗居士，论心到极微。
兹亭迹素浅，胜事并随公。法界飘香雨，禅窗洒竹风。浮烟披夕景，高鹤下秋空。冥寂四山久，宁期此会同。
州西柳家寺，禅舍隐人间。证性轻观水，栖心不买山。履声知客贵，云影悟身闲。彦会前贤事，方今可得攀。
夜凉喜无讼，霁色摇闲情。暑退不因雨，陶家风自清。凝弦停片景，发咏静秋声。何事禅中隐，诗题忽记名。
寻医初疾理，忽忆故山云。远访桑公子，还依柳使君。周旋承惠爱，佩服比兰薰。从事因高唱，秋风起处闻。
何处好攀跻，新亭俯旧溪。坐中千里近，檐下四山低。小浦依林曲，回塘遶郭西。桃花春满地，归路莫相迷。
世故多离散，东西不可嗟。小秦非本国，楚塞复移家。海岛无邻里，盐居少物华。山中吟夜月，相送在天涯。
万里汀洲上，东楼欲别难。春风潮水漫，正月柳条寒。旅逸逢渔浦，清高爱鸟冠。云山宁不起，今日向长安。
退食高楼上，湖山向晚晴。桐花落万井，月影出重城。水竹凉风起，帘帏暑气清。萧萧独无事，因见莅人情。
共君方异路，山伴与谁同。日冷行人少，时清古镇空。煖瓶和雪水，鸣锡带江风。撩乱终南色，遥应入梦中。
万里巴江外，三声月峡深。何年有此路，几客共霑襟。断壁分垂影，流泉入苦吟。凄凉离别后，闻此更伤心。
夜月家家望，亭亭爱此楼。纤云溪上断，疏柳影中秋。渐映千峰出，遥分万派流。关山谁复见，应独起边愁。
移家虽带郭，野径入桑麻。近种篱边菊，秋来未著花。扣门无犬吠，欲去问西家。报道山中去，归时每日斜。
一坐西林寺，从来未下山。不因寻长者，无事到人间。宿雨愁为客，寒花笑未还。空怀旧山月，童子念经闲。
双峰百战后，真界满尘埃。蔓草缘空壁，悲风起故台。野花寒更发，山月暝还来。何事池中水，东流独不回。
爱杀柴桑隐，名溪近讼庭。扫沙开野步，摇舸出闲汀。宿简邀诗伴，馀花在酒瓶。悠然南望意，自有岘山情。
买得东山后，逢君小隐时。五湖游不厌，柏署迹如遗。市隐何妨道，禅栖不废诗。与君为此说，长破小乘疑。
春意赏不足，承夕步东园。事表精虑远，月中华木繁。开襟寄清景，遐想属空门。安得𫄥芳屣，看君幽径萱。
桐江秋信早，忆在故山时。静夜风鸣磬，无人竹扫墀。猿来触净水，鸟下啄寒棃。可即关吾事，归心自有期。
山事繇来别，只应中老身。寒园扫绽栗，秋浪拾干薪。领鹤闲书竹，夸云笑向人。俗家相去远，野水作东邻。
宗流许身子，物表养高闲。空色清凉寺，秋声鼓吹山。看心水磬后，行道雨花间。七叶翻章句，时时启义关。
湖上凉风早，双峰月色秋。遥知秣陵令，今夜在西楼。别叶萧萧下，含霜处处流。如何共清景，异县不同游。
相失值氛烟，才应掌上年。久离惊貌长，多难喜身全。比信尚书重，如威太守怜。满庭看玉树，更有一枝连。
峰心惠忍寺，嵊顶谢公山。何似南湖近，芳洲一亩间。意中云木秀，事外水堂闲。永日无人到，时看独鹤还。
真性在方丈，寂寥无四邻。秋天月色正，清夜道心真。大梦观前事，浮名悟此身。不知庭树意，荣落感何人。
独居何意足，山色在前门。身野长无事，心冥自不言。闲行数乱竹，静坐照清源。物外从知少，禅徒不耐烦。
登岭望落日，眇然伤别魂。亭皋秋色遍，游子在荆门。世故东西客，山空断续猿。此心谁复见，寂寞偶芳荪。
太湖东西路，吴主古山前。所思不可见，归鸿自翩翩。何山赏春茗，何处弄春泉。莫是沧浪子，悠悠一钓船。
我法从谁悟，心师是贯花。三尘观种子，一雨发萌芽。定起轮灯缺，宵分印月斜。了空如藏史，始肯会禅家。
寺溪临使府，风景借仁祠。补衮周官贵，能名汉主思。卧云知独处，望月忆同时。忽枉缄中赠，琼瑶满手持。
东林期隐吏，日月为虚盈。远望浮云隔，空怜定水清。逍遥方外侣，荏苒府中情。渐听寒鞞发，渊渊在郡城。
宦游三楚外，家在五陵原。凉夜多归梦，秋风满故园。北书无远信，西候独伤魂。空念青门别，殷勤岐路言。
片月忽临池，双蛾忆画时。光浮空似粉，影散不成眉。孤枕应惊梦，寒林正入帷。情知两处望，莫怨独相思。
共是竹林贤，心从贝叶传。说经看月喻，开卷爱珠连。清净遥城外，萧疏古塔前。应随北山子，高顶枕云眠。
清溪路不遥，都尉每相招。落日休戎马，秋风罢射雕。术花生野径，柏实满寒条。永夜依山府，禅心共寂寥。
芳草潜州路，乘轺忆再旋。馀花故林下，残月旧池边。峰色云端寺，潮声海上天。明朝富春渚，应见谢公船。
府中自清远，六月高梧间。寥亮泛雅瑟，逍遥扣玄关。岭云与人静，庭鹤随公闲。动息谅兼遂，兹情即东山。
霁景满水国，我公望江城。碧山与黄花，烂熳多秋情。摇落见松柏，岁寒比忠贞。欢娱在鸿都，是日思朝英。
陶家无炎暑，自有林中峰。席上落山影，桐梢回水容。放怀凉风至，缓步清阴重。何事亲堆案，犹多高世踪。
万国布殊私，千年降祖师。雁门传法至，龙藏立言时。故实刊周典，新声播鲁诗。六铢那更拂，劫石尽无期。
影刹西方在，虚空翠色分。人天霁后见，猿鸟定中闻。真界隐青壁，春山凌白云。今朝石门会，千古仰斯文。
山中常见月，不及共游时。水上恐将缺，林端爱落迟。乌惊宪府客，人咏鲍家诗。永夜南桥望，裴回若有期。
春日绣衣轻，春台别有情。春烟间草色，春鸟隔花声。春树乱无次，春山遥得名。春风正飘荡，春瓮莫须倾。
日月人间短，何时此得仙。古山春已尽，遗渚事空传。不见腾云驾，徒临洗药泉。如今成逝水，翻使恨流年。
性野趣无端，春晴路又干。逢泉破石弄，放鹤向云看。好僻谁相似，从狂我自安。芳洲亦有意，步上白沙滩。
临水兴不尽，虚舟可同嬉。还云与归鸟，若共山僧期。世事吾不预，此心谁得知。西峰有禅老，应见独游时。
溪色思泛月，沿洄欲未归。残灯逢水店，疏磬忆山扉。夜浦鱼惊少，空林鹊遶稀。可中才望见，撩乱𢭏寒衣。
道情何所居，素舸漫流间。真性怜高鹤，无名羡野山。经寒丛竹秀，入静片云闲。泛泛谁为侣，唯应共月还。
雨信清残暑，萧条古县西。早凉生浦溆，秋意满高低。前事虽堆案，闲情得溯溪。何言战未胜，空寂用还齐。
重阳荆楚尚，高会此难陪。偶见登龙客，同游戏马台。风文向水叠，云态拥歌回。持菊烦相问，扪襟愧不才。
五湖生夜月，千里满寒流。旷望烟霞尽，凄凉天地秋。相思路渺渺，独梦水悠悠。何处空江上，裴回送客舟。
长亭宾驭散，岐路起悲风。千里勤王事，驱车明月中。寒生洞庭水，夜度塞门鸿。处处堪伤别，归来山又空。
世学高南郡，身封盛鲁邦。九流宗韵海，七字揖文江。借赏云归堞，留欢月在窗。不知名教乐，千载与谁双。
南朝分古郡，山水似湘东。堤月吴风在，湔裾楚客同。桂寒初结斾，𬞟小欲成丛。时晦佳游促，高歌听未终。
亚岁崇佳宴，华轩照渌波。渚芳迎气早，山翠向晴多。推往知时训，书祥辨政和。从公惜日短，留赏夜如何。
暑气当宵尽，裴回坐月前。静依山堞近，凉入水扉偏。久是栖林客，初逢佐幕贤。爱君高野意，烹茗钓沦涟。
隔暑𬞟洲近，迎凉欲泛舟。荣从宪府至，喜会夕郎游。气夺沧浪色，风欺汗漫流。谁言三伏夜，独此月前秋。
前林夏雨歇，为我生凉风。一室烦暑外，众山清景中。忘归亲野水，适性许云鸿。萧散都曹吏，还将静者同。
何意廉从事，还来会默仙。寒空惊雪遍，春意入歌偏。瑶草三花发，琼林七叶连。飘飖过柳寺，应满译经前。
迟贤心置阁，高意此郊居。古径行春早，新窗见月初。放歌还倚瑟，讲道亦观书。为我留禅位，来逢此会疏。
山侣相逢少，清晨会水亭。雪晴松叶翠，烟暖药苗青。静对沧洲鹤，闲看古寺经。应怜叩关子，了义共心冥。
洞庭孤月在，秋色望无边。零露积衰草，寒螀鸣古田。茫茫区中想，寂寂尘外缘。从此悟浮世，胡为伤暮年。
晦夜不生月，琴轩犹为开。墙东隐者在，淇上逸僧来。茗爱传花饮，诗看卷素裁。风流高此会，晓景屡裴回。
厌向人间住，逢山欲懒归。片云闲似我，日日在禅扉。地静松阴遍，门空鸟语稀。夜凉疏磬尽，师友自相依。
为依炉峰住，境胜增道情。凉日暑不变，空门风自清。坐援香实近，转爱绿芜生。宗炳青霞士，如何知我名。
不因居佛里，无事得相逢。名重朝端望，身高俗外踪。机闲看净水，境寂听疏钟。宣室恩长在，知君志未从。
近依城北住，幽远少人知。积雪行深巷，闲云绕古篱。竹花冬更发，橙实晚仍垂。还共岩中鹤，今朝下渌池。
陈世凋亡后，仁祠识旧山。帝乡乔木在，空见白云还。双塔寒林外，三陵暮雨间。此中难战胜，君独启禅关。
客斋开别住，坐占绿江𣸣。流水非外物，闲云长属君。浮荣未可累，旷达若为群。风起高梧下，清弦日日闻。
郡理日闲旷，洗心宿香峰。双林秋见月，万壑静闻钟。珮玉行山翠，交麾动水容。如何股肱守，尘外得相从。
为重南台客，朝朝会鲁儒。暄风众木变，清景片云无。峰翠飘檐下，溪光照座隅。不将簪艾隔，知与道情俱。
古寺章陵下，潜公住几年。安心生软草，灌顶引春泉。寂寂传灯地，寥寥禁火天。世间多暗室，白日为谁悬。
不下南昌县，书斋每日闲。野花当砌落，溪鸟遂人还。有兴常临水，无时不见山。千峰数可尽，不出小窗间。
南国宴佳宾，交情老倍亲。月惭红泪烛，花笑白头人。宝瑟絚馀怨，琼枝不让春。更闻歌子夜，桃李艳妆新。
江上重云起，何曾裛□尘。不能成落帽，翻欲更摧巾。素发闲依枕，黄花暗待人。且应携下价，芒屦就诸邻。
故人念宿昔，欲别增远情。入座炎气屏，为君秋景清。繇来空山客，不怨离弦声。唯有暮蝉起，相思碧云生。
如何有归思，爱别欲忘难。白鹭沙洲晚，青龙水寺寒。蕉花铺净地，桂子落空坛。持此心为境，应堪月夜看。
汉家招秀士，岘上送君行。万里见秋色，两河伤远情。王师出西镐，虏寇避东平。天府登名后，回看楚水清。
证心何有梦，示说梦归频。文字赍秦本，诗骚学楚人。兰开衣上色，柳向手中春。别后须相见，浮云是我身。
西陵古江口，远见东扬州。渌水不同泛，春山应独游。寻僧白岩寺，望月谢家楼。宿昔心期在，人寰非久留。
八使慎求能，东人独荐君。身犹千里限，名已九霄闻。远路翻喜别，离言暂惜分。凤门多士会，拥佩入卿云。
离袂翠华满，晨羞欲早行。春风生楚树，晓角发隋城。野霭湿衣彩，江鸿增客情。征途不用戒，坐见白波清。
越客不成歌，春风起渌波。岭重寒不到，海近瘴偏多。野戍桄榔发，人家翡翠过。翻疑此中好，君问定如何。
佳游限衰疾，一笑向西风。思见青门外，曾临素浐东。峰明云际寺，日出露寒宫。行道禅长在，香尘不染空。
辞宫因世难，家族盛南朝。名重郊居赋，才高独酌谣。浪花飘一叶，峰色向三条。高逸虽成性，弓旌肯忘招。
汉日中郎妙，周王太史才。云书捧日去，鹤版下天来。草见吴洲发，花思御苑开。羊公惜风景，欲别几迟回。
两河兵已偃，处处见归舟。日夜故人散，江皋芳树秋。楚云伤远思，秦月忆佳游。名动春官籍，翩翩才少俦。
旧游经丧乱，道在复何人。寒草心易折，闲云性常真。交情别后见，诗句比来新。向我桃州住，惜君东岭春。
年少足诗情，西江楚月清。书囊山翠湿，琴匣雪花轻。久别经离乱，新正忆弟兄。赠君题乐府，为是豫章行。
羽檄飞未息，离情远近同。感君繇泛瑟，关我是征鸿。眇默归人尽，疏芜夜渡空。还期当岁晚，独在路行中。
陵寝成香阜，禅枝出白杨。剑池留故事，月树即他方。应世缘须别，栖心趣不忘。还将陆居士，晨发泛归航。
春风洞庭路，摇荡暮天多。衰疾见芳草，别离伤远波。诗名推首荐，赋甲拟前科。数日闻天府，山衣制芰荷。
渐看华顶出，幽赏意随生。十里行松色，千重过水声。海容云正尽，山色雨初晴。事事将心证，知君道可成。
轻舸趣不已，东风吹绿𬞟。欲看梅市雪，知赏柳家春。别意倾吴醑，芳声动越人。山阴三月会，内史得嘉宾。
谁知赏嘉节，别异忽相和。暮色汀洲遍，春情杨柳多。高城恋旌斾，极浦宿风波。惆怅支山月，今宵不再过。
一与锺山别，山中得信稀。经年求法后，及夏问安归。野实充甘膳，池花当彩衣。慈亲莫返拜，外礼欲无为。
辞山偶世清，挟策忽西行。帆过随江疾，衣霑楚雪轻。尚文须献赋，重道莫论兵。东观今多事，应高白马生。
江寺名天竺，多居蹑远踪。春帆依柳浦，轻履上莲峰。禅子兼三隐，空书共一封。因君达山信，应向白云逢。
名在诸生右，家经见素风。春田休学稼，秋赋出儒宫。别路残云湿，离情晚桂丛。明年石渠署，应继叔孙通。
萧萧鸣夜角，驱马背城濠。雨后寒流急，秋来朔吹高。三山期望海，八月欲观涛。几日西陵路，应逢谢法曹。
乱峰江上色，羡尔及秋行。释氏推真子，郗家许贵甥。氎花新雨净，帆叶好风轻。千里依元舅，回潮亦有情。
行应会府春，欲劝及芳辰。北极天文正，东风汉律新。少年逢圣代，欢笑别情亲。况是勋庸后，恩荣袭尔身。
久爱吴兴客，来依道德藩。旋师闻杕杜，归路忆轘辕。旧佩苍玉在，新歌白芷繁。今朝天地静，北望重飞翻。
继世风流在，传心向一灯。望云裁衲惯，玩雪步花能。交战情忘久，销魂别未曾。明朝阮家集，知有竹林僧。
灊人思尔法，楚信有回船。估客亲宵语，闲鸥偶昼禅。经声含石潋，麈尾拂江烟。常说归山意，诛茅庐霍前。
楚思入诗清，晨登岘山情。秋天水西寺，古木宛陵城。琴匣应将往，书车亦共行。吾知江太守，一顾重君名。
春日异秋风，何为怨别同。潮回芳渚没，花落昼山空。旅候闻嘶马，残阳望断鸿。应思右内史，相见直城中。
山情与诗思，烂熳欲何从。夜舸谁相逐，空江月自逢。春期越草秀，晴忆剡云浓。便拟将轻锡，携居入乱峰。
妖烽昨日静，故里近嵩丘。楚月摇归梦，江枫见早秋。乡心无远道，北信减离忧。禅子还无事，辞君买沃州。
秋风吹别袂，客思在长安。若得临觞醉，何须减瑟弹。秉心凌竹柏，仗信越波澜。春会文昌府，思君每北看。
久游春草尽，还寄北船归。沙鸟窥中食，江云入净衣。秦原山色近，楚寺磬声微。见说翻经馆，多闻似者稀。
香炉七岭秀，秋色九江清。自古多禅隐，吾常爱此行。寻师经鄂渚，受请到青城。离别人间事，何关道者情。
君章才五色，知尔得家风。故里旋归驾，寿春思奉戎。天寒长蛇伏，飙烈文虎雄。定颂张征虏，桓桓戡难功。
山开江色上，孤赏去应迟。绿水迎吴榜，秋风入楚词。猿清独宿处，木落远行时。见说东阳守，登楼为尔期。
六月鹏尽化，鸿飞独冥冥。秋烽家不定，险路客频经。牛渚何时到，渔船几处停。遥知咏史夜，谢守月中听。
道贤齐二阮，俱向竹林归。古偈穿花线，春装卷叶衣。僧墟回水寺，佛陇启山扉。爱别吾何有，人心强有违。
身为郢令客，心许楚山云。文墨应经世，林泉漫诱君。欲随樵子去，惜与道流分。肯谢申公辈，治诗事汉文。
江南梅雨天，别思极春前。长路飞鸣鹤，离帆聚散烟。清晨趋九陌，秋色望三边。见说王都尹，山阳辟一贤。
商洛近京师，才难赴幕时。离歌纷白纻，候骑拥青丝。会喜疲人息，应逢猾虏衰。看君策高足，自此烟霄期。
独思贤王府，遂作豫章行。雄镇庐霍秀，高秋江汉清。见闻惊苦节，艰故伤远情。西邸延嘉士，遗才得正平。
田园临汉水，离乱寄随关。今日烟尘尽，东西又未还。长亭百越外，孤櫂五湖间。何处游芳草，云门千万山。
晨装行堕叶，万里望桑干。旧说泾关险，犹闻易水寒。黄云战后积，白草暮来看。近得君苗信，时教旅思宽。
诸侯惧削地，选士皆不羁。休隐脱荷芰，将鸣矜羽仪。甲科争玉片，诗句拟花枝。君实三楚秀，承家有清规。
身将刘令隐，经共谢公翻。有此宗师在，应知我法存。问心常寂乐，为别岂伤魂。独访华泉去，秋风入雁门。
风吹残柳丝，孤客欲归时。掩抑楚弦绝，离披湘叶衰。前军犹转战，故国杳难期。北望雁门雪，空吟平子诗。
欢言欲忘别，风信忽相惊。柳浦归人思，兰陵春草生。撷芳心未及，视枕恋常盈。此去非长路，还如千里情。
不肯资章甫，胜衣被木兰。今随秣陵信，欲及蔡州坛。野寺钟声远，春山戒足寒。归来次第学，应见后心难。
重阳千骑出，送客为踟蹰。旷野多摇落，寒山满路隅。晴空悬蒨斾，秋色起菱湖。几日登司会，扬才盛五都。
江皋北风至，归客独伤魂。楚水逢乡雁，平陵忆故园。征骖嘶别馆，落日隐寒原。应及秦川望，春华满国门。
岂谓江南别，心如塞上行。苦云摇阵色，乱木搅秋声。周谷雨未散，汉河流尚横。春司迟尔策，方用静妖兵。
不知持斧客，吟会是何情。丹陛恩犹在，沧洲赏暂行。江桡随月泛，山策逐雪行。佳句传零雨，诗流许盛名。
西候风信起，三湘孤客心。天寒汉水广，乡远楚云深。服彩将侍膳，撷芳思满襟。归人忘艰阻，别恨独何任。
欲广分何教，心将江汉期。云招望寺处，月待溯杯时。真侣谁伤别，降猿汝自悲。多应过庐阜，幽赏却来迟。
国赋推能吏，今朝发贡湖。伫瞻双阙凤，思见柏台乌。树向秦关远，江分楚驿孤。荣君有兄弟，相继骋长途。
落日独归客，空山匹马嘶。萧条古关外，岐路更东西。大泽云寂寂，长亭雨凄凄。君还到湘水，寒夜满猿啼。
驿吏满江城，深仁见此情。士林推玉振，公府荐冰清。为政移风久，承恩就日行。仲容纶綍贵，南巷有光荣。
一身赍万卷，编室寄烟萝。砚滴穿池小，书衣种楮多。吟诗山响荅，泛瑟竹声和。鹤板求儒术，深居意若何。
金虎城池在，铜龙剑珮新。重看前浦柳，犹忆旧洲𬞟。远思秦云暮，归心腊月春。青园昔游处，惆怅别离人。
萧萧北风起，孤櫂下江𣸣。暮客去来尽，春流南北分。萋萋御亭草，渺渺芜城云。相送目千里，空山独望君。
童年随法侣，家世本儒流。章句三生学，清凉万里游。云归龙沼暗，木落雁门秋。长老应相问，传予向祖州。
云泉谁不赏，独见尔情高。投石轻龙窟，临流笑鹭涛。折荷为片席，洒水净方袍。剡路逢禅侣，多应问我曹。
楚水清风生，扬舲泛月行。荻洲寒露彩，雷岸曙潮声。东道思才子，西人望客卿。从来金谷集，相继有诗名。
千里访灵奇，山资亦相随。叶舟过鹤市，花漏宿龙池。峰顶应闲散，人间足别离。白云将世事，吾见尔心知。
楚僧推后辈，唐本学新经。外国传香氎，何人施竹瓶。秋风别李寺，春日向柯亭。大阮今为郡，看君眼最青。
白版年犹小，黄花褐已通。若为诗思逸，早欲似休公。迈俗多真气，传家有素风。应须学心地，宗旨在关东。
超然独游趣，无限别山情。予病不同赏，云闲应共行。斋容秋水照，香氎早风轻。曾被陈王识，遥知江上迎。
北期何意促，蕙草夜来繁。清月思淮水，春风望国门。此时休旋逸，万里忽飞翻。若忆山阴会，孤琴为我援。
上方精舍远，共宿白云端。寂寞千峰夜，萧条万木寒。山光霜下见，松色月中看。却与西林别，归心即欲阑。
候骑出纷纷，元戎霍冠军。汉鞞秋聒地，羌火昼烧云。万里戈城合，三边羽檄分。乌孙驱未尽，肯顾辽阳勋。
韩斾拂丹霄，汉军新破辽。红尘驱卤簿，白羽拥嫖姚。战苦军犹乐，功高将不骄。至今丁零塞，朔吹空萧萧。
百万逐呼韩，频年不解鞍。兵屯绝漠暗，马饮浊河干。破虏功未录，劳师力已殚。须防肘腋下，飞祸出无端。
飞将下天来，奇谋阃外裁。水心龙剑动，地肺雁山开。望气燕师锐，当锋虏阵摧。从今射雕骑，不敢过云堆。
黄纸君王诏，青泥校尉书。誓师张虎落，选将擐犀渠。雾暗津蒲失，天寒塞柳疏。横行十万骑，欲扫虏尘馀。
陇头水欲绝，陇水不堪闻。碎影摇枪垒，寒声咽幔军。素从盐海积，绿带柳城分。日落天边望，逶迤入寒云。
秦陇逼氐羌，征人去未央。如何幽咽水，并欲断君肠。西注悲穷漠，东分忆故乡。旅魂声搅乱，无梦到咸阳。
黄绮皆皓发，秦时隐商山。嘉谋匡帝道，高步游天关。不爱珪组绁，却思林壑还。放歌长松下，日与孤云闲。
江蓠生古砌，花每落禅床。嘉客未采掇，空门自馨香。名因诗目见，色对道心忘。不遇陆内史，谁知殊众芳。
世业西山墅，移家长我身。萧疏遗树老，寂寞废田春。车巷伤前辙，篱沟忆旧邻。何堪再过日，更送北归人。
远山湖上小，青翠望依稀。才向窗中列，还从林表微。色浓春草在，峰起夏云归。不是蓬莱岛，如何人去稀。
邹子谭天岁，黄童对日年。求真初作传，炼魄已成仙。鹤驾迎缑岭，星桥下蜀川。逢君竹林客，相对弄清弦。
落日车遥遥，客心在归路。细草暗回塘，春泉萦古渡。遗踪叹芜没，远道悲去住。寂寞荻花空，行人别无数。
曾看颜氏传，多记晋时仙。却忆桐君老，俱还桂父年。青春留鬓发，白日向云烟。远别赍遗简，囊中有几篇。
架石通霞壁，悬崖散碧沙。天晴虹影渡，风细练文斜。举陟幽期阻，沿洄客意赊。河梁非此路，别恨亦无涯。
闲堦夜雨滴，偏入别情中。断续清猿应，淋漓候馆空。气令烦虑散，时与早秋同。归客龙山道，东来杂好风。
灯心生众草，因有始知芳。彩妓窗偏丽，金桃动更香。花惊春未尽，焰喜夜初长。别后空离室，何人借末光。
缥竹湘南美，吾师尚毁形。仍留负霜节，不变在林青。每入杨枝手，因谈贝叶经。谁期沃州讲，持此别东亭。
法子出西秦，名齐漆道人。才敷药草义，便见雪山春。护讲龙来远，闻经鹤下频。应机如一雨，谁不涤心尘。
写得长松意，千寻数尺中。翠阴疑背日，寒色欲生风。真树孤标在，高人立操同。一枝遥可折，吾欲问生公。
片雨拂檐楹，烦襟四坐清。霏微过麦陇，萧散傍莎城。静爱和花落，幽闻入竹声。朝观趣无限，高咏寄深情。
瀑布小更奇，潺湲二三尺。细脉穿乱沙，丛声咽危石。初因智者赏，果会幽人迹。不向定中闻，那知我心寂。
寂寂旧桑田，谁家女得仙。应无鸡犬在，空有子孙传。古木花犹发，荒台路未迁。暮来云一片，疑是欲归年。
春信在河源，春风荡妾魂。春歌杂𫛸鴂，春梦绕轘辕。春絮愁偏满，春丝闷更繁。春期不可定，春曲懒新翻。
忆君南适越，不作买山期。昨得耶溪信，翻为逝水悲。神交如可见，生尽杳难思。白日东林下，空怀步影时。
武原离乱后，真界积尘埃。残月生秋水，悲风起故台。居人今已尽，栖鸽暝还来。不到无生理，应堪赋七哀。
惨惨寒城望，将军下世时。高墉暮草遍，大树野风悲。壁垒今惟在，勋庸近可思。苍然古溪上，川逝共凄其。
箬溪朝雨散，云色似天台。应是东风便，吹从海上来。灵山游汗漫，仙石过莓苔。误到人间世，经年不早回。
万里称逆化，愚蠢性亦全。紫绂拖身上，妖姬安膝前。见他拘坐寂，故我是眠禅。吾知至人心，杳若青冥天。
万法出无门，纷纷使智昏。徒称谁氏子，独立天地元。实际且何有，物先安可存。须知不动念，照山万重源。
本师不得已，强为我著书。知尽百虑遣，名存万象拘。如何工言子，终日论虚无。伊人独冥冥，时人以为愚。
春生若邪水，雨后漫流通。芳草行无尽，清源去不穷。野烟迷极浦，斜日起微风。数处乘流望，依稀似剡中。
野寺出人境，舍舟登远峰。林开明见月，万壑静闻钟。拥烛明山翠，交麾动水容。如何股肱守，尘外得相逢。
削去僧家事，南池便隐居。为怜松子寿，还卜道家书。药院常无客，茶樽独对余。有时招逸史，来饭野中蔬。
真心不废别，试看越溪清。知汝机忘尽，春山自有情。月思华顶宿，云爱石门行。海近应须泛，无令鸥鹭惊。
珍木生奇亩，低枝拂梵宫。因开四界分，本自百花中。当夏阴涵绿，临秋色变红。君看药草喻，何减太阳功。
秋蓂开六叶，元圣诞千年。绕殿祥风起，当空瑞日悬。道光中国主，人识大罗仙。敢赞无疆寿，香花上法筵。
万方瞻圣日，九土仰清光。磬地山河壮，弥天福寿长。瑞烟薰法界，真偈启仁王。看献千秋乐，千秋乐未央。
天界宜春赏，禅门不掩关。宸游双阙外，僧引百花间。车马喧长路，烟云净远山。观空复观俗，皇鉴此中闲。
可讶东篱菊，能知节候芳。细枝青玉润，繁蘂碎金香。爽气浮朝露，浓姿带夜霜。泛杯传寿酒，应共乐时康。
一自游他国，相逢少故人。纵然为客乐，争似在家贫。畜恨霜侵鬓，搜诗病入神。若非怜片善，谁肯问风尘。
高眠岩野间，至艺敌应难。诗苦无多首，药灵惟一丸。引泉鱼落釜，攀果露沾冠。已得嵇康趣，逢迎事每阑。
飘然无定迹，迥与律乘违。入郭随缘住，思山破夏归。盂擎数家饭，衲乞几人衣。洞了曹溪旨，宁输俗者机。
结束衣囊了，炎州定去游。草堂方惜别，山雨为相留。又得一宵话，免生千里愁。莫辞重卜日，后会必经秋。
西北黄云暮，声声画角愁。阴山一夜雨，白草四郊秋。乱雁鸣寒渡，飞沙入废楼。何时番色尽，此地见芳洲。
寻常三五夜，不是不婵娟。及至中秋满，还胜别夜圆。清光凝有露，皓魄爽无烟。自古人皆望，年来又一年。
松下禅栖所，苔滋径莫分。青山春暮见，流水夜深闻。不坐看心石，应随出定云。猿猱非可问，岩谷自空曛。
南居古庙深，高树宿山禽。明月上清汉，骚人动楚吟。数篇正始韵，一片补亡心。孤悄欺何谢，云波不可寻。
正是叹羁游，知音拜楚侯。何须辞远道，自可乐扁舟。倚棹江洲雨，闻猿岛岫秋。谢家山水兴，终日待诗流。
寒空金锡响，欲过渭阳津。极目多来雁，孤城少故人。与师虽别久，于法本相亲。又对清凉月，中宵语宿因。
谈空与破邪，献寿复荣家。白日得何偈，青天落几花。传灯皆有分，化俗独无涯。却入中峰寺，还知有聚沙。
家山临晚日，海路信归桡。树灭浑无岸，风生只有潮。岁穷程未尽，天末国仍遥。已入闽王梦，香花境外邀。
飘然绿毛节，杳去洛城端。隔水见秋岳，兼霜扫石坛。一溪松色古，半夜鹤声寒。迥与人寰别，劳生不可观。
身闲依祖寺，志僻性多慵。少室遗真旨，层楼起暮钟。啜茶思好水，对月数诸峰。有问山中趣，庭前是古松。
晚望虚庭物，心心见祖情。烟开分岳色，雨雾减泉声。远树猿长啸，层岩日乍明。更堪论的意，林下笋新生。
一室尘埃外，翛然祗么常。睡来开寝帐，钟动下禅床。溪浸山光冷，秋凋木叶黄。时提祖师意，欹石看斜阳。
西来真祖意，祗在见闻中。寒雁一声过，疏林几叶空。心闲怜水石，身老怯霜风。为报参玄者，山山月色同。
真性寂无机，尘尘祖佛师。日明庭砌暖，霜苦药苗衰。汲水和烟酌，栽松带雪移。好听玄旨处，猿啸岭南枝。
古寺凭栏危，时闻举妙机。庭空月色净，夜迥磬声移。漏转寒更急，灯残冷焰微。太虚同万象，相谓话玄微。
胡僧论的旨，物物唱圆成。疏柳春来翠，幽窗日渐明。禅心清石室，蝶翅覆花英。好听谈玄处，乔松鹤数声。
祖祖唯心旨，春融日正长。霜轻莎草绿，风细药苗香。月满真如净，花开觉树芳。庭前莺啭处，时听语圆常。
荣辱又荣辱，一何翻与覆。人生百岁中，孰肯死前足。玄鬓忽如丝，青丛不再绿。自古争名徒，黄金是谁禄。
未得忘身法，此身终未安。病肠犹可洗，瘦骨不禁寒。药少心情饵，经无气力看。悠悠片云质，独对夕阳残。
图形期自见，自见却伤神。已是梦中梦，更逢身外身。水花凝幻质，墨彩染空尘。堪笑予兼尔，俱为未了人。
轩车谁肯到，泉石自相亲。暮雨凋残寺，秋风怅望人。庭新一片叶，衣故十年尘。赖有瑶华赠，清吟愈病身。
世界曾行遍，全无行可修。炎凉三衲共，生死一身休。片断云随体，稀疏雪满头。此门无所著，不肯暂淹留。
物象远蒙蒙，周回极望中。带烟千井树，和磬一楼风。月色寒沈地，波声夜飏空。登临无限趣，恨不与君同。
万木叶初红，人家树色中。疏钟摇雨脚，秋水浸云容。雪碛回寒雁，村灯促夜舂。旧山归未得，生计欲何从。
拂局尽消时，能因长路迟。点头初得计，格手待无疑。寂默亲遗景，凝神入过思。共藏多少意，不语两相知。
雪消春力展，花漫洞门垂。果长纤枝曲，岩崩直道移。重猿围浅井，鬬鼠下疏篱。寒食微灯在，高风势彻陂。
瘦颜颧骨见，满面雪毫垂。坐石鸟疑死，出门人谓痴。照身潭入楚，浸影桧生隋。太白曾经夏，清风凉四肢。
默然如大道，尘世不相关。青桧行时静，白云禅处闲。贫高一生行，病长十年颜。夏满期游寺，寻山又下山。
四海无拘系，行心兴自浓。百年三事衲，万里一枝筇。夜减当晴影，春消过雪踪。白云深处去，知宿在何峰。
燕生松雪地，蜀死葬山根。诗僻降今古，官卑悮子孙。冢栏寒月色，人哭苦吟魂。墓雨滴碑字，年年添藓痕。
日日为诗苦，谁论春与秋。一联如得意，万事总忘忧。雨堕花临砌，风吹竹近楼。不吟头也白，任白此生头。
一百八十首，清泠韵可敲。任从人不爱，终是我难抛。桂魄吟来满，蒲团坐得凹。先生声价在，寰宇几人抄。
此台如可废，此恨有谁平。纵使迷青草，终难没旧名。天悲朝雨色，岳哭夜猿声。不是心偏苦，应关自古情。
旧居梨岭下，风景近炎方。地暖生春早，家贫觉岁长。石房云过湿，杉径雨馀香。日夕竟无事，诗书聊自强。
寄居江岛边，闲咏见秋残。草白牛羊瘦，风高猿鸟寒。检方医故疾，挑荠备中餐。时复停书卷，鉏莎种木兰。
故园梨岭下，归路接天涯。生作长安草，胜为边地花。雁南飞不到，书北寄来赊。堪羡神仙客，青云早致家。
去去玉关路，省君曾未行。塞深多伏寇，时静亦屯兵。雪每先秋降，花尝近夏生。闲陪射雕将，应到受降城。
六幅故牢健，知君恣笔踪。不求千涧水，止要两株松。树下留盘石，天边纵远峰。近岩幽湿处，惟藉墨烟浓。
虚著褐衣老，浮杯道不成。誓传经论死，不染利名生。厌树遮山色，怜窗向月明。他时随范蠡，一棹五湖清。
木平山里人，貌古年复少。相看陌路同，论心秋月皎。怀衲线非蚕，助歌声有鸟。城阙今日来，一讴曾已晓。
拥衲对芳丛，由来事不同。鬓从今日白，花似去年红。艳异随朝露，馨香逐晓风。何须对零落，然后始知空。
凉风吹远念，使我升高台。宁知数片云，不是旧山来。故人天一涯，久客殊未回。雁来不得书，空寄声哀哀。
离恨如旨酒，古今饮皆醉。只恐长江水，尽是儿女泪。伊余非此辈，送人空把臂。他日再相逢，清风动天地。
碛中有阴兵，战马时惊蹶。轻猛李陵心，摧残苏武节。黄金锁子甲，风吹色如铁。十载不封侯，茫茫向谁说。
静只焚香坐，咏怀悲岁阑。佳人忽有赠，满手红琅玕。不独耀肌魄，将行为羽翰。酬如上青天，风雪空漫漫。
新诗一千首，古锦初下机。除月与鬼神，别未有人知。子期去不返，浩浩良不悲。不知天地间，知者复是谁。
春霖闭门久，春色聚庭木。一梦辞旧山，四邻有新哭。菰蒲生白水，风篁擢纤玉。为忆湖上翁，花时独冥目。
我有一面镜，新磨似秋月。上唯金膏香，下状骊龙窟。等闲不欲开，丑者多不悦。或问几千年，轩辕手中物。
夜雨山草滋，爽籁生古木。闲吟竹仙偈，清于嚼金玉。蟋蟀啼坏墙，苟免悲局促。道人优昙花，迢迢远山绿。
果熟无低枝，芳香入屏帷。故人久不来，萱草何离离。苦吟斋貌减，更被杉风吹。独赖湖上翁，时为烹露葵。
红藕暎嘉鲂，澄池照孤坐。池痕放文彩，雨气赠慵堕。山翁寄术药，幸得秋病可。终召十七人，云中备香火。
露益蝉声长，蕙兰垂紫带。清吟代明月，孤云忽为盖。伊余石林人，本是烧畬辈。频接谢公棋，输多未曾赛。
有叟傲尧日，发白肌肤红。妻子亦读书，种兰清溪东。白云有奇色，紫桂含天风。即应迎鹤书，肯羡于洞洪。
古塞腥膻地，胡兵聚如蝇。寒雕中𩩉石，落在黄河冰。苍茫逻逤城，枿枿贼气兴。铸金祷秋穹，还拟相凭陵。
战骨践成尘，飞入征人目。黄云忽变黑，战鬼作阵哭。阴风吼大漠，火号出不得。谁为天子前，唱此边城曲。
狼烟在阵云，匈奴爱轻敌。领兵不知数，牛羊复吞碛。严冬大河枯，嫖姚去深击。战血染黄沙，风吹暎天赤。
庐山有石镜，高倚无尘垢。昼景分烟萝，夜魄侵星斗。苞含物象列，搜照鱼龙吼。寄谢天地间，毫端皆我有。
草木亦有性，与我将不别。我若似草木，成道无时节。世人不会道，向道却嗔道。伤嗟此辈人，宝山不得宝。
重叠太古色，蒙蒙花雨时。好峰行恐尽，流水语相随。黑壤生红黍，黄猿领白儿。因思石桥月，曾与故人期。
危行危言者，从天落海涯。如斯为远客，始是好男儿。瘴杂交州雨，犀揩马援碑。不知千万里，谁复识辛毗。
常思峰顶叟，石窟土为床。日日先见日，烟霞多异香。冥心同槁木，扫雪带微阳。终必相寻去，斯人不可忘。
日角浮紫气，凛然尘外清。虽称李太白，知是那星精。御宴千锺饮，蕃书一笔成。宜哉杜工部，不错道骑鲸。
谁氏子丹青，毫端曲有灵。屹如山忽堕，爽似酒初醒。天马难拢勒，仙房久闭扃。若非如此辈，何以傲彤庭。
烟浪瀁秋色，高吟似有邻。一轮湘渚月，万古独醒人。岸湿穿花远，风香祷庙频。祗应谀佞者，到此不伤神。
故园离乱后，十载始逢君。长恨南熏奏，寻常只自闻。荒窗秋见岳，赤地夜生云。莫叹谋身晚，中兴正用文。
造化拾无遗，唯应杜甫诗。岂非玄域橐，夺得古人旗。日月精华薄，山川气概卑。古今吟不尽，惆怅不同时。
甫也道亦丧，孤身出蜀城。彩毫终不撅，白云更能轻。命薄相如命，名齐李白名。不知耒阳令，何以葬先生。
机忘室亦空，静与沃洲同。唯有半庭竹，能生竟日风。思山海月上，出定印香终。继后传衣者，还须立雪中。
二公俱作者，其奈亦迂儒。且有诸峰在，何将一第吁。句还如菡萏，谁复赠襜褕。想得重泉下，依前与众殊。
役思曾冲尹，多言阻国亲。桂枝何所直，陋巷不胜贫。马病唯汤雪，门荒劣有人。伊余吟亦苦，为尔一眉嚬。
独住无人处，松龛岳色侵。僧中九十腊，云外一生心。白发垂不剃，青眸笑转深。犹能指孤月，为我暂开襟。
巉岩玉九株，秀湿掩苍梧。祥瑞久不出，羲轩消得无。雨和高瀑浊，烧熁大槠枯。到此思归去，迢迢隔五湖。
昔住匡庐北，无人知姓名。侵云收谷粟，引蚁上柑橙。寒雨雪兼落，枯林虎独行。谁能将白发，共向此中生。
百虑片帆下，风波极目看。吴山兼鸟没，楚色入衣寒。过此愁人处，始知行路难。夕阳沙岛上，回首一长叹。
鸟外更谁亲，诸峰即四邻。白头寒枕石，青衲烂无尘。橡栗堆行径，猿猴遶定身。傥然重结社，愿作扫坛人。
端居碧云暮，好鸟啼红芳。满郭桃李熟，卷帘风雨香。清吟绣段句，默念芙蓉章。未得归山去，频升谢守堂。
积翠藏一叟，常思未得游。不知在岩下，为复在峰头。苔上枯藤笐，泉淋破石楼。伊余更何事，不学此翁休。
暮尘微雨收，蝉急楚乡秋。一片月出海，几家人上楼。砌香残果落，汀草宿烟浮。唯有知音者，相思歌白头。
至理不误物，悠悠自不明。黄金烧欲尽，白发火边生。苦惑神仙䜝，难收日月精。捕风兼系影，信矣不须争。
香沐整山衣，开君一轴诗。吟当秋景苦，味出雪林迟。经济几人到，工夫两鬓知。因嗟和氏泪，不是等闲垂。
何人图四皓，如语话唠唠。双鬓雪相似，是谁年最高。溪苔连豹褥，仙酒污云袍。想得忘秦日，伊余亦合逃。
寒思白阁层，石屋两三僧。斜雪扫不尽，饥猿唤得应。香然一字火，磬过数潭冰。终必相寻去，孤怀久不胜。
东野子何之，诗人始见诗。清刳霜雪髓，吟动鬼神司。举世言多媚，无人师此师。因知吾道后，冷淡亦如斯。
孤峰含紫烟，师住此安禅。不下便不下，如斯太可怜。坐侵天井黑，吟久海霞蔫。岂觉尘埃里，干戈已十年。
巨浸东隅极，山吞大野平。因知吴相恨，不尽海涛声。黑气腾蛟窟，秋云入战城。游人千万里，过此白髭生。
近抛蓑笠者，急善遇休明。未省亲宗伯，焉能识正声。病容经夏在，岳梦入秋幷。无限林中意，今逢许郭倾。
诗名动帝畿，身谢亦因诗。白日只如哭，皇天得不知。旅坟孤𨃤岳，羸仆泣如儿。多少求名者，闻之泪尽垂。
昨别楚江边，逡巡早数年。诗虽清到后，人更瘦于前。岸翠连乔岳，汀沙入坏田。何时重一见，谈笑有茶烟。
搔首复搔首，孤怀草萋萋。春光已满目，君在西山西。堑水成文去，庭柯擎翠低。所思不可见，黄鸟花中啼。
四顾木落尽，扁舟增所思。云冲远烧出，帆转大荒迟。天际霜雪作，水边蒿艾衰。断猿不堪听，一听亦同悲。
昨夜西风起，送君归故乡。积愁穷地角，见日上扶桑。蜃气生初霁，潮痕匝乱荒。从兹头各白，魂梦一相望。
山兄诗癖甚，寒夜更何为。觅句唯顽坐，严霜打不知。石膏黏木屐，崖蜜落冰池。近见禅僧说，生涯胜往时。
十载独扃扉，唯为二雅诗。道孤终不杂，头白更何疑。句冷杉松与，霜严鼓角知。修心对闲镜，明月印秋池。
盛名与高隐，合近谢敷村。弟子已得桂，先生犹灌园。垂纶侵海介，拾句历云根。白日升天路，如君别有门。
一叶一竿竹，眉须雪欲零。陆应无祖业，香必是伊腥。儿亦名鱼鹧，歌称我洞庭。回头深自愧，旧业近沧溟。
卜居邻坞寺，魂梦又相关。鹤本如云白，君初似我闲。月明僧渡水，木落火连山。从此天台约，来兹未得还。
寺倚乌龙腹，窗中见碧棱。空廊人画祖，古殿鹤窥灯。风吼深松雪，炉寒一鼎冰。唯应谢内史，知此道心澄。
常思红石子，独自住山椒。窗外猩猩语，炉中姹姹娇。乳香诸洞滴，地秀众峰朝。曾见奇人说，烟霞恨太遥。
弋者终何慕，高吟坐绿鳌。烧侵姜芋窖，僧与水云袍。竹鞘畬刀缺，松枝猎箭劳。何时一相见，清话擘蟠桃。
七纵七擒处，君行事可攀。亦知磨一剑，不独定诸蛮。树尽低铜柱，潮常沸火山。名须麟阁上，好去及瓜还。
二子无消息，多应各自耕。巴江思杜甫，漳水忆刘桢。白发应全白，生涯作么生。寄书多不达，空念重行行。
雨打繁暑尽，放怀步微凉。绿苔狂似人，入我白玉堂。堑鸟眠堪画，庭柽夜益香。唯应蘂宫子，时到虎溪傍。
鄱阳古岸边，无一树无蝉。路转他山大，砧驱乡思偏。湖平帆尽落，天淡月初圆。何事尧云下，干戈满许田。
别离无古今，柳色向人深。万里长江水，平生不印心。远书容北雁，赠别谢南金。愧勉青云志，余怀非陆沈。
囊空心亦空，城郭去腾腾。眼作么是眼，僧谁识此僧。歇隈红树久，笑看白云崩。已有天台约，深秋必共登。
出处惭林薮，才微幸一阳。不缘怀片善，岂得近馨香。节亦因人净，声从掷地彰。但令筋力在，永愿报时昌。
浅薄虽顽朴，其如近笔端。低心蒙润久，入匣更身安。应念研磨苦，无为瓦砾看。傥然仁不弃，还可比琅玕。
良匠曾陶莹，多居笔砚中。一从亲几案，常恐近儿童。卓立澄心久，提携注意通。不应嫌器小，还有济人功。
莫讶书绅苦，功成在一毫。自从蒙管录，便觉用心劳。手点时难弃，身闲架亦高。何妨成五色，永愿助风骚。
棋信无声乐，偏宜境寂寥。著高图暗合，势王气弥骄。人事掀天尽，光阴动地销。因知韦氏论，不独为吴朝。
皓彩中宵合，开门失所踪。何年今夜意，共子在孤峰。气射灯花落，光侵壁罅浓。唯君心似我，吟到五更钟。
苦节兼青目，公卿话有馀。唯传黄叶喻，还似白泉居。猿拨孤云破，钟撞众木疏。社坛踪迹在，重结复何如。
常忆清泠子，深云种早禾。万缘虽不涉，一句子如何。踪迹诸峰匝，衣裳老虱多。江头无事也，终必到烟萝。
行行芳草歇，潭岛叶纷纷。山色路无尽，砧声客强闻。残阳曜极野，黑水浸空坟。那得无乡思，前程入楚云。
禅林蝉□落，地燥可生苔。好句慵收拾，清风作么来。饼唯餐喜悦，社已得宗雷。还似山中日，柴门更不开。
松声高似瀑，药熟色如花。谁道全无病，时犹不在家。山童舂菽粉，园叟送银瓜。谁访孙弘阁，谈玄到日斜。
气与非常合，常人争得知。直须穷到底，始是出家儿。阁雀衔红粟，邻僧背古碑。祗应王与谢，时有沃州期。
一诏群公起，移山四海闻。因知丈夫事，须佐圣明君。白酒全倾瓮，蒲轮半载云。从兹居谏署，笔砚几人焚。
失意穷边去，孤城值晚春。黑山霞不赤，白日鬼随人。角咽胡风紧，沙昏碛月新。明时至公在，回首莫因循。
锦绣谷中人，相思入梦频。寄言无别事，琢句似终身。书卷须求旨，须根易得银。斯言如不惑，千里亦相亲。
自昔寻师日，颠峰绝顶头。虽闻不相似，特地使人愁。庭树雪摧残，上有白狝猴。大哉法中龙，去去不可留。
常思将道者，高论地炉傍。迂谈无世味，夜深山木僵。下山遭离乱，多病惟深藏。一别三十年，烟水空茫茫。
石霜既顺世，吾师亦不住。杉桂有猩猩，糠秕无句句。土肥多孟蕨，道老如𪧀孺。莫比优昙花，斯人更难遇。
百千万亿偈，共他勿交涉。所以那老人，密传与迦叶。吾师得此法，不论劫不劫。去矣不可留，无踪若为蹑。
松桂枝不动，阳乌飞半天。稻麻须结实，沙石欲生烟。毒气仍干扇，高枝不立蝉。旧山多积雪，归去是何年。
寂寥堆积者，自为是高僧。客远何人识，吟多冷病增。松烟青透壁，雪气细吹灯。犹赖师于我，依依非面朋。
常忆能吟一，房连古帝墟。无端多忤物，唯我独知渠。病愈囊空后，神清木落初。祗因烽火起，书札自兹疏。
清风江上月，霜洒月中砧。得句先呈佛，无人知此心。寂寥从鬼出，苍翠到门深。惟有双峰寺，时时独去寻。
寒食将吾族，相随过石溪。冢花沾酒落，林鸟学人啼。白水穿芜疾，新霞出雾低。不堪回首望，家在赤松西。
道高留不住，道去更何云。举世皆趋世，如君始爱君。径侵银地滑，瀑到石城闻。它日如相忆，金桃一为分。
花落谷莺啼，精灵安在哉。青山不可问，永日独裴回。冢穴应藏虎，荒碑祗见苔。伊余亦惆怅，昨日郢城回。
春色满三湘，送师还故乡。穿霞逢黑鴧，乞食得红姜。大化宗门辟，孤禅海树凉。傥为新句偈，寄我亦何妨。
山翠碧嵯峨，攀牵去者多。浅深俱得地，好恶未知他。有草皆为户，无人不荷戈。相逢空怅望，更有好时么。
苍黄缘鸟道，峰脋见楼台。柽桂香皆滴，烟霞湿不开。僧高眉半白，山老石多摧。莫问尘中事，如今正可哀。
跣足拄巴藤，潺湲渡几曾。尽权无著印，不是登闲僧。熊耳应初到，牛头始去登。画来偏觉好，将寄柳吴兴。
光异磨砻出，轮非雕斵成。今宵刚道别，举世勿人争。征妇砧添怨，诗人哭到明。惟宜华顶叟，笙磬有馀声。
颜冉德无邻，分忧浙水滨。爱山成大癖，求瘼似诸身。视事奸回尽，登楼海岳春。野人如有幸，应得见陶钧。
诸葛子作者，诗曾我细看。出山因觅孟，踏雪去寻韩。谬独哭不错，常流饮实难。知音知便了，归去旧江干。
羸马与羸童，微吟冒北风。店孤僧共歇，日落思无穷。囊草无非刺，魏人那识公。莺花五陵道，去去与谁同。
二子依公子，鸡鸣狗盗徒。青云十上苦，白发一茎无。风涩潮声恶，天寒角韵孤。别离千万里，何以慰荣枯。
从知无远近，木落去闽城。地入无诸俗，冠峨甲乙精。山多高兴乱，江直好风生。俭府清无事，唯应荐祢衡。
身闲心亦然，如此已多年。语淡不著物，茶香别有泉。古衣和藓衲，新偈几人传。时说秋归梦，孤峰在海边。
萧索漳江北，何人慰寂寥。北风人独立，南国信空遥。烧坞新云白，渔家众木凋。所思不可见，行雁在青霄。
如愚复爱诗，木落即眠迟。思苦香消尽，更深笔尚随。饥童舂赤黍，繁露洒乌椑。看却龙钟也，归山是底时。
木落雨翛翛，桐江古岸头。拟归仙掌去，刚被谢公留。猛烧侵茶坞，残霞照角楼。坐来还有意，流水面前流。
香刹通真观，楼台倚郡城。阴森古树气，粗淡老僧情。壁画连山润，仙钟扣月清。何须结西社，大道本无生。
静室焚檀印，深炉烧铁瓶。茶和阿魏煖，火种柏根馨。数只飞来鹤，成堆读了经。何妨似支遁，骑马入青冥。
不问赓桑子，唯师妙吉祥。等闲眠片石，不觉到斜阳。独自收槠叶，教童探柏瓤。王孙莫指笑，淡泊味还长。
诗琢冰成句，多将大道论。人谁知此意，日日祗关门。乳鼠穿荒壁，溪龟上净盆。因知无事贵，言外更无言。
红黍饭溪苔，清吟茗数杯。祗应唯道在，无意俟时来。树叠藏仙洞，山蒸足爆雷。从他嫌复笑，门更不曾开。
蝉急野萧萧，山中信屡招。树香烹菌术，诗□□琼瑶。诸境教人认，荒榛引烧烧。吾皇礼金骨，谁□美南朝。
露滴滴蘅茅，秋成爽气交。霜椑如蜜裹，□□似盐苞。浮藓侵蛩穴，微阳落鹤巢。还如山里日，门更绝人敲。
壍鸟毛衣别，频来似爱吟。萧条秋病后，斑驳绿苔深。珠翠笼金像，风泉洒玉琴。孰知吾所适，终不是心心。
芙蓉峰里居，关闭复何如。白玃兼花鹿，多年不见渠。红泉香滴沥，丹桂冷扶疏。唯有西溪叟，时时到弊庐。
忆在山中日，为僧鬓欲衰。一灯常到晓，十载不离师。水汲冰溪滑，钟撞雪阁危。从来多自省，不学拟何为。
囊非扑满器，门更绝人过。土井连冈冷，风帘迸叶多。村童顽似铁，山菜硬如莎。唯有前山色，窗中无奈何。
山风与霜气，浩浩满松枝。永日烧杉子，无人共此时。为文攀讽谏，得道在毫厘。唯有桐江守，常怜志不卑。
竺卿何处去，触目尽凄凉。不见中秋月，空馀一炷香。残花飘暮雨，枯叶盖啼螀。谁礼新坟塔，萧条渭水傍。
国宝还亡一，时多李德林。故人卿相泣，承制渥恩深。旧藳谁收得，空堂影似吟。裴回不能去，寒日下西岑。
阘茸复埃尘，难亲复易亲。皆疑有仙术，问著却愁人。祗是耽浮蚁，曾云见泣麟。相逢先合手，浑似有前因。
藏经看几遍，眉有数条霜。万境心都泯，深冬日亦长。窗虚花木气，衲挂水云乡。时说秋归梦，峰头雪满床。
折桂文如锦，分忧力若春。位高空倚命，诗妙古无人。有感禾争熟，无私吏尽贫。野人如有幸，应得见陶钧。
乱后知深隐，庵应近石楼。异香因雪歇，仙果落池浮。诗老全抛格，心空未到头。还应嫌笑我，世路独悠悠。
萧洒复萧洒，松根独据梧。瀑冰吟次折，远烧坐来无。老𤣎寒披衲，孤云静入厨。不知知我否，已到不区区。
冬暮雨菲菲，行人喜可稀。二阶□夜雪，亚圣在春闱。马疾顽童远，山荒冻叶飞。□师无一事，应见丽龟归。
境清僧格冷，新斩古林开。旧隐还如此，令人来又来。岚飞黏似雾，茶好碧于苔。但使心清净，从渠岁月催。
心苦酬心了，东归谢所知。可邻重试者，如折两三枝。雨毒逢花少，山多爱马迟。此行三可羡，正值倒戈时。
金脉火初微，开门竹杖随。此身全是病，今日更嗔谁。落叶峥嵘处，诸峰爽拔时。唯思棠树下，高论入圆伊。
貌古眉如雪，看经二十霜。寻常对诗客，祗劝疗心疮。炭火邕湖滢，山晴紫竹凉。怡然无一事，流水自汤汤。
待价欲要君，山前独灌园。虽然不识面，要且已消魂。鹿睡红霞影，泉淋白石门。伊余心更苦，何日共深论。
师院清无敌，师心智不知。腊高清眼细，闲甚白云卑。煮茗然枫枿，泥墙札祖碑。爱师终不及，谩住许多时。
云顶聊一望，山灵草木奇。黔南在何处，堪笑复堪悲。菊歇香未歇，露繁蝉不饥。明朝又西去，锦水与峨眉。
不见高人久，空令鄙吝多。遥思青嶂下，无那白云何。子爱寒山子，歌惟乐道歌。会应陪太守，一日到烟萝。
余亦如君也，诗魔不敢魔。一餐兼午睡，万事不如他。雨阵冲溪月，蛛丝罥砌莎。近知山果熟，还拟寄来么。
流浪兵荒苦，相思岁月阑。理惟通至道，人或谓无端。烧猛湖烟赤，窗空雪月寒。知音不可见，始为一吟看。
积翠迸一瀑，红霞碧雾开。方寻此境去，莫问几时回。荡桨入檐石，思诗闻早雷。唯师心似我，欲近不然灰。
不名兼不利，相遇海西𣸣。白字未干发，清时错爱云。头巾多酒气，竹杖有苔文。久积希颜意，林中又送君。
小一头应白，孤高住歙城。不知安乐否，何以近无生。烧逼鸿行侧，风干雪朕清。途中逢此信，珍重未精诚。
荒乱抛深隐，飘零远寓居。片云无定所，得力是逢渠。瀑灂群公社，江崩古帝墟。终期再相见，招手复何如。
花堑接沧洲，阴云闲楚丘。雨声虽到夜，吟味不如秋。古屋藏花鸽，荒园聚乱流。无机心便是，何用话归休。
静坐黔城北，离仁半岁彊。雾中红黍熟，烧后白云香。多病如何好，无心去始长。寂寥还得句，溪上寄三张。
单于烽火动，都护去天涯。别赐黄金甲，亲临白玉除。塞垣须静谧，师旅审安危。定远条支宠，如今胜古时。
百万精兵动，参差便渡辽。如何好白日，亦照此天骄。远树深疑贼，惊蓬迥似雕。凯歌何日唱，碛路共天遥。
下营依遁甲，分帅把河隍。地使人心恶，风吹旗焰荒。搜山得探卒，放火猎黄羊。唯有南飞雁，声声断客肠。
归去是何年，山连逻逤川。苍黄曾战地，空阔养雕天。旗插蒸沙堡，枪担卓槊泉。萧条寒日落，号令彻穷边。
虏寇日相持，如龙马不肥。突围金甲破，趁贼铁枪飞。汉月堂堂上，胡云惨惨微。黄河冰已合，犹未送征衣。
不是将军勇，胡兵岂易当。雨曾淋火阵，箭又中金疮。铁岭全无土，豺群亦有狼。因思无战日，天子是陶唐。
榆叶飘萧尽，关防烽寨重。寒来知马疾，战后觉人凶。烧逐飞蓬死，沙生毒雾浓。谁能奏明主，功业已堪封。
万战千征地，苍茫古塞门。阴兵为客祟，恶酒发刀痕。风落昆仑石，河崩苜蓿根。将军更移帐，日日近西蕃。
幽幷儿百万，百战未曾输。蕃界已深入，将军仍远图。月明风拔帐，碛暗鬼骑狐。但有东归日，甘从筋力枯。
中军杀白马，白日祭苍苍。号变旗幡乱，鼙干草木黄。朔云含冻雨，枯骨放妖光。故国今何处，参差近鬼方。
白雁兼羌笛，几年垂泪听。阴风吹杀气，永日在青冥。远戍秋添将，边烽夜杂星。嫖姚头半白，犹自看兵经。
久雨始无尘，边声四散闻。浸河荒寨柱，吹角白头军。战马龁𦎬草，乌鸢识阵云。征人心力尽，枯骨更遭焚。
帐幕侵奚界，凭陵未可涯。擒生行别路，寻箭向平沙。赤落蒲桃叶，香微甘草花。不堪登陇望，白日又西斜。
地角天涯外，人号鬼哭边。大河流败卒，寒日下苍烟。杀气诸蕃动，军书一箭传。将军莫惆怅，高处是燕然。
山接胡奴水，河连勃勃城。数州今已伏，此命岂堪轻。碛吼旄头落，风干刁斗清。因嗟李陵苦，祗得没蕃名。
扫尽狂胡迹，回头望故关。相逢惟死鬬，岂易得生还。纵宴参胡乐，收兵过雪山。不封十万户，此事亦应闲。
玉帐将军意，殷勤把酒论。功高宁在我，阵没与招魂。塞色干戈束，军容喜气屯。男儿今始是，譀出玉关门。
回首陇山头，连天草木秋。圣君应入梦，半路遣封侯。水不担阴雪，柴令倒戍楼。归来麟阁上，春色满皇州。
刻羽流商否，霜风动地吹。迩来唯自惜，知合是谁知。堑雪消难尽，邻僧睡太奇。知音不可得，始为一吟之。
心苦味不苦，世衰吾道微。清如吞雪雹，谁把比珠玑。作者相收拾，常人任是非。旧居沧海上，归去即应归。
年年屈复屈，惆怅曲江湄。自古身荣者，多非年少时。空囊投刺远，大雪入关迟。来岁还公道，平人不用疑。
世乱君巡狩，清贤又告亡。星辰皆有角，日月略无光。金柱连天折，瑶阶被贼荒。令人转惆怅，无路问苍苍。
宗社运微衰，山摧甘井枯。不知千载后，更有此人无。政入龚黄甲，诗轻沈宋徒。受恩酬未得，不觉祗长吁。
傥在扶天步，重兴古国风。还如齐晏子，再见狄梁公。棠树梅溪北，佳城舜庙东。谁修循吏传，对此莫匆匆。
藤屦兼闽竹，吟行一水傍。树凉蝉不少，溪断路多荒。烧岳阴风起，田家浊酒香。登高吟更苦，微月出苍茫。
王室今如毁，仍闻丧我师。古容图得否，内院去无疑。岳鬼月中哭，松龛雪次隳。直须文五色，始可立高碑。
邺卫松杉外，芝兰季孟间。尽希重诏出，祗待六龙还。不疾成千古，令焚动四山。感恩终有泪，遥寄水潺潺。
师禀尽名卿，孤峰老称情。若游三点外，争把七贤平。苦雾埋空室，啼猿有咽声。今朝益惆怅，曾沐下床迎。
忆昨送君诗，平人不用疑。吾徒若不得，天道即应私。尘土茫茫晓，麟龙草草骑。相思不可见，又是落花时。
造化太茫茫，端居紫石房。心遗无句句，顶处有霜霜。白鹿眠枯叶，清泉洒毳囊。寄言疑未决，须道雪溪旁。
相访多冲雨，由来德有邻。卷帘繁暑退，湿树一蝉新。道在谁为主，吾衰自有因。祗应江海上，还作狎鸥人。
白头为远客，常忆白云间。祗觉老转老，不知闲是闲。花含宜细雨，室冷是深山。唯有霜台客，依依是往还。
沃州那不住，一别许多时。几度怀君夜，相逢出梦迟。瓶担千丈瀑，偈是七言诗。若向罗浮去，伊余亦愿随。
仙观在云端，相思星斗寒。常怜呼鹤易，却恨见君难。石罅青虵湿，风榸白菌干。终期花月下，坛上听君弹。
离乱生涯尽，依刘是见机。从来吟太苦，不得力还稀。路入闽山熟，江浮瘴雨肥。何须折杨柳，相送已依依。
通宵复连夕，其状祗如倾。却遣思山者，忽然嫌水声。好花飘草尽，古壁欲云生。不奈天难问，迢迢远客情。
焚香祝海灵，开眼梦中行。得达即便是，无生可作轻。流黄山火著，碇石索雷鸣。想到夷王礼，还为上寺迎。
貌古似苍鹤，心清如鼎湖。仍闻得新义，便欲注阴符。点化金常有，闲行影渐无。杳兮中便是，应不食菖蒲。
万事归一衲，曹溪初去寻。从来相狎辈，尽不是知音。乞食林花落，穿云翠𪩘深。终希重一见，示我祖师心。
太宗罗俊彦，桂玉比光辉。难得终须得，言归始是归。风帆天际吼，金鹗月中飞。五府如交辟，鱼书莫便稀。
文行成身事，从知贵得仁。归来还寂寞，何以慰交亲。芳草色似动，胡桃花又新。昌朝有知己，好作谏垣臣。
避乱无深浅，苍黄古驿东。草枯牛尚龁，霞湿烧微红。□□时时□，人愁处处同。犹逢好时否，孤坐雪蒙蒙。
苍苍难可问，问荅亦难闻。落叶平津岸，愁人李使君。文章应力竭，茅土始天分。又逐东风去，迢迢隔岭云。
久住荆溪北，禅关挂绿萝。风清闲客去，睡美落花多。万事皆妨道，孤峰谩忆他。新诗旧知己，始为味如何。
闲门微雪下，慵惰计全成。默作便终日，孤峰祗此清。身心闲少梦，杉竹冷多声。唯有西峰叟，相逢眼最明。
举世遭心使，吾师独使心。万缘冥目尽，一句不言深。野火烧禅石，残霞照栗林。秋风溪上路，终愿一相寻。
一别一公后，相思时一吁。眼中疮校未，般若偈持无。卷句冰团大，炉烟枥橛粗。劝君君记取，不用更他图。
白石峰之半，先生好在么。卷帘当大瀑，常恨不如他。杉罅龙涎溢，潭坳石发多。吾皇搜草泽，争奈谢安何。
见说面前峰，寻常醉亦登。雨馀多菌出，烧甚古崖崩。觅句曾冲虎，耕田半为僧。闻名多岁也，常恨不飞腾。
知尔今何处，孤高独不群。论诗唯许我，穷易到无文。贳酒儿穿雪，寻僧月照云。何时再相见，兵寇尚纷纷。
久别无消息，今秋忽得书。诸孤婚嫁苦，求己世情疏。乱甚无乔木，溪多不钓鱼。祗应金岳色，如尔复如余。
楚国茱萸月，吴吟梨栗船。远游无定所，高卧是何年。浪卷纷纷叶，樯冲澹澹烟。去心还自喜，庐岳倚青天。
芦苇深花里，渔歌一曲长。人心虽忆越，帆态似浮湘。石獭衔鱼白，汀茅浸浪黄。等闲千万里，道在亦无妨。
岛上离家化，茅茨竹户开。黄桑双鹊喜，白日有谁来。担浪浇秋芋，缘滩取净苔。回头深自愧，旧业本蒿莱。
匡阜层层翠，修江叠叠波。从来未曾到，此去复如何。水庙寒鸦集，沙村夕照多。谁如垂钓者，孤作鬓皤皤。
晚泊苍茫浦，风微浪亦粗。估喧如亥合，樯密似林枯。地峻湖无□，潮寒蚌有珠。东西无定所，何用问前途。
岛香思贾岛，江碧忆清江。囊橐谁相似，馋慵世少双。鼍惊入窟月，烧到系船桩。谩有归乡梦，前头是楚邦。
南北虽无适，东西亦似萍。霞根生石片，象迹坏沙汀。莽莽蒹葭赤，微微蜃蛤腥。因思范蠡辈，未免亦飘零。
晓色千樯去，长江八月时。雨淙山骨出，橰擉岸形卑。野水畬田黑，荒汀独鸟痴。如今是清世，谁道出山迟。
心枯衲亦枯，归岳揭空盂。七贵留不住，孤云出更孤。烧灰犹汤足，雪片似黏须。他日如相觅，还应道到吴。
五岭难为客，君游早晚回。一囊秋课苦，万里瘴云开。金柱根应动，风雷舶欲来。明时好□进，莫滞长卿才。
渚宫遥落日，相送碧江湄。陟也须为相，天乎更赞谁。风高樯力出，霞热鸟行迟。此去多来客，无忘慰所思。
汉文思贾傅，贾傅遂生还。今日又如此，送君非等闲。云寒犹惜雪，烧猛似烹山。应笑无机者，腾腾天地间。
壳壳学得律，还乡见苦情。远思芳草盛，不入楚山行。帆入汀烟健，经吟戍月清。到乡同学辈，应到赣江迎。
主圣臣贤日，求名莫等闲。直须诗似玉，不用力如山。草白兵初息，年丰驾已还。凭将安养意，一说向曾颜。
得桂为边辟，翩翩颇合宜。嫖姚留不住，昼锦已归迟。岛侧花藏虎，湖心浪撼棋。终期华顶下，共礼渌身师。
遐想涪陵岸，山花半已残。人心何以遣，天步正艰难。鸟听黄袍小，城临白帝寒。应知窗下梦，日日到江干。
独住西峰半，寻常欲下难。石多桐屐𫜰，香甚药花干。荏苒新莺老，穷通亦自宽。髯参与短簿，始为一吟看。
几载阻兵荒，一名终不忘。还冲猛风雪，如画冷朝阳。句好慵将出，囊空却不忙。明年公道日，去去必穿杨。
新蝉终夜叫，嘒嘒隔溪𣸣。杜宇仍相杂，故人闻不闻。卷帘花动月，冥目砌生云。终共谢时去，西山鸾鹤群。
吾师师子儿，而复貌瓌奇。何得文明代，不为王者师。铁盂汤雪早，石炭煮茶迟。谩有参寻意，因循到乱时。
跳踯诸峰险，回翔万里空。争将金锁锁，那把玉笼笼。印缺香崩火，窗疏蝎吃风。永怀今已矣，吟坐雪蒙蒙。
昔事堪惆怅，谈玄爱白牛。千场花下醉，一片梦中游。耕避初平石，烧残沈约楼。无因更重到，且副济川舟。
十万里到此，辛勤讵可论。唯云吾上祖，见买给孤园。一月行沙碛，三更到铁门。白头乡思在，回首一销魂。
雪岭顶危坐，乾坤四顾低。河横于阗北，日落月支西。水石香多白，猿猱老不啼。空馀忍辱草，相对色萋萋。
远礼清凉寺，寻真似善才。身心无所得，日月不将来。白叠还图象，沧溟亦泛杯。唐人亦何幸，处处觉花开。
涂足油应尽，乾陀帔半隳。辟支迦状貌，刹利帝家儿。结印魔应哭，游心圣不知。深嗟头已白，不得远相随。
送迎经几国，多化帝王心。电激青莲目，环垂紫磨金。眉根霜入细，梵夹蠹难侵。必似陀波利，他年不可寻。
大一今何处，登堂似昔时。曾蒙金印印，得异野干儿。影束龙神在，门荒桐竹衰。谁云续僧史，别位著吾师。
为郎须塞诏，当路亦驱驱。贵不因人得，清还似句无。烧烟连野白，山药拶阶枯。想得征黄诏，如今已在途。
务简趣难陪，清吟共绿苔。叶和秋蚁落，僧带野香来。留客朝尝酒，忧民夜画灰。终期冒风雪，江上见宗雷。
让紫归青壁，高名四海闻。虽然无一事，得不是要君。道祗传伊字，诗多笑碧云。应怜门下客，馀力亦为文。
去旨趣非常，春风尔莫狂。惟擎一铁钵，旧亦讲金刚。午饭孤烟里，宵禅大石旁。羡师终不及，湘浪渌茫茫。
常忆兰陵子，瓌奇皴渴才。思还如我苦，时不为伊来。岳霞猱掷雪，湖月浪翻杯。未闻霑寸禄，此事亦堪哀。
带经锄陇者，何止手胼胝。觅句句句好，惭予筋力衰。云塠临案冷，鹿队过门迟。相忆空回首，江头日暮时。
不食更何忧，自由中自由。身轻嫌衲重，天旱为民愁。应器谁将去，生台蚁不游。会须传此术，相共老山丘。
见说还南去，迢迢有侣无。时危须早转，亲老莫他图。小店虵羹黑，空山象粪枯。三闾遗庙在，为我一鸣呼。
二雅兼二密，愔愔祗自怡。腊高云屐朽，貌古画师疑。壍蚁缘金锡，罏烟惹雪眉。仍闻有新作，祗是寄相思。
梨栗鸟啾啾，高歌若自由。人谁知此意，旧业在湖头。饥鼠掀菱壳，新蝉避栗皱。不知江海上，戈甲几时休。
桑柘参桐竹，阴阴一径苔。更无他事出，祗有衲僧来。壍蚁争生食，窗经卷烧灰。可怜门外路，日日起尘埃。
南北如仙境，东西似画图。园飞青啄木，檐挂白蜘蛛。邻叟教修废，牛童与纳租。寄言来往客，不用问荣枯。
历历数声猿，寥寥渡白烟。应栖多月树，况是下霜天。万里客危坐，千山境悄然。更深仍不住，使我欲移船。
文翁还化蜀，帟幕列鹓鸾。饮水临人易，烧山觅士难。锦机花正合，棕蕈火初干。知己相思否，如何借羽翰。
仪冠凝寒玉，端居似沃州。学徒梧有凤，律藏目无牛。茗滑香黏齿，钟清雪滴楼。还须结西社，来往悉诸侯。
荒寺古江滨，莓苔地绝尘。长廊飞乱叶，寒雨更无人。栗不和皱落，僧多到骨贫。行行行未得，孤坐更谁亲。
罢郡归侵夏，仍闻灵隐居。僧房谢朓语，寺额葛洪书。月树狝猴睡，山池菡萏疏。吾皇爱清静，莫便结吾庐。
忘身求至教，求得却东归。离岸乘空去，终年无所依。月冲阴火出，帆拶大鹏飞。想得还乡后，多应著紫衣。
草草穿银峡，崎岖路未谙。傍山为店戍，永日绕溪潭。烧地生芚蕨，人家煮伪蚕。翻如归旧隐，步步入烟岚。
见心知命好，一别隔烟波。世乱无全士，君方掇大科。早随銮辂转，莫恋蜀山多。必贡安时策，忠言奈尔何。
永夜殊不寐，怀君正寂寥。疏钟寒遍郭，微雪静鸣条。南省雁孤下，西林鹤屡招。终当谢时去，与子住山椒。
独自住乌龙，应怜是衲僧。句须人未道，君此事偏能。坞湿云埋观，溪寒月照罾。相思不可见，江上立腾腾。
常恨烟波隔，闻名二十年。结为清气引，来到法堂前。薪拾纷纷叶，茶烹滴滴泉。莫嫌来又去，天道本泠然。
霜打汀岛赤，孤烟生池塘。清吟倚大树，瑶草何馨香。久别青云士，常思白石房。谁能共归去，流水似鸣珰。
清世诗声出，谁人得似君。命通须有日，天未丧斯文。楚木寒连寺，修江碧入云。相思喜相见，庭叶正纷纷。
之子之东洛，囊中有偈新。红尘谁不入，独鹤自难亲。定鼎门连岳，黄河冻过春。凭师将远意，说似社中人。
乱离吾道在，不觉到清时。得句下雪岳，送君登玉墀。冷惊蝉韵断，凉触火云隳。倘遇南来使，无忘问所之。
两河兵火后，西笑见吾曹。海静三山出，天空一鹗高。赁居槐拶屋，行卷雪埋袍。他日如相觅，栽桃近海涛。
拄杖邻僧与，殊常不可名。一条黳玉重，百两紫金轻。有乳盘春力，无心合道情。惟宜高处著，将寄谢宣城。
静蹑红兰径，凭高旷望时。无端求句苦，永日壑风吹。大月生峰角，残霞在树枝。祗应刘越石，清啸正相宜。
师与雷居士，寻山道入闽。应将熊耳印，别授武夷君。崖𥕕仙棺出，江垠毒草分。他年相觅在，莫苦入深云。
才大终难住，东浮景渐暄。知将刖足恨，去击李膺门。宿雾开花坞，春潮入苎村。预思秋荐后，一鹗出乾坤。
庭果色如丹，相思夕照残。云边踏烧去，月下把书看。涧水仙居共，窗风漆树寒。吾君方侧席，未可便怀安。
应行诸岳遍，象屣半无纲。一法寻常说，此机仍未忘。窗闲藤影老，衲厚瀑痕荒。寄语迷津者，来兹问不妨。
满郭春如画，空堂心自澄。禅抛金鼎药，诗和玉壶冰。白雨飘花尽，晴霞向阁凝。寂寥还得句，因寄柳吴兴。
小一何人识，腾腾天地间。寻常如一鹤，亦不爱青山。铁钵年多赤，麻衣带毳斑。祗闻寻五柳，时到月中还。
大士宅里宿，芙蓉龛畔游。自怜□□在，子莫苦相留。燥叶飘山席，孤云傍茗瓯。裴回不能去，房在好峰头。
荒寺雨微微，空堂独掩扉。高吟多忤俗，此貌若为饥。旅梦遭鸿唤，家山被贼围。空馀老莱子，相见独依依。
万叠仙山里，无缘见有缘。红心蕉绕屋，白额虎同禅。古木苔封菌，深崖乳杂泉。终期还此去，世事祗如然。
幽居山不别，落叶与阶平。尽日吟诗坐，无端个病成。径苔因旱赤，池水入冬清。惟有东峰叟，相寻月下行。
昼公友秦奚，来往踏溪云。如今又到我，还爱许征君。落花鸟衔来，永日香氤氲。终期将尔曹，归去麋鹿群。
万事何须问，良时即此时。高秋半夜雨，落叶满前池。静怕龙神识，贫从草木欺。平生无限事，祗有道人知。
蛮木叶不落，微吟漳水滨。二毛空有雪，万事不如人。壍水平芳草，山花落净巾。天童好真伴，何日更相亲。
黑松林外路，风角远嗈嗈。朔气生荒堡，秋尘满病容。豺掊沙底骨，人上月边烽。休作西行计，西行地渐凶。
六七年不见，相逢鬓已苍。交情终淡薄，诗语更清狂。未得丹霄便，依前四壁荒。但令吾道在，晚达亦何妨。
寺楼闲纵望，不觉到斜晖。故国在何处，多年未得归。寒江平楚外，细雨一鸿飞。终𢽾于陵子，吴山有绿薇。
僻居人不到，吾道本来孤。山色园中有，诗魔象外无。霜禾连岛赤，烟草倚桥枯。何必求深隐，门前似画图。
轧轧复轧轧，更深门未关。心疼无所得，诗债若为还。露洒一鹤睡，钟馀万象闲。惭将此时意，明日寄东山。
我竟胡为者，唠唠但爱吟。身中多病在，湖上住年深。山霤穿苔壁，风钟度雪林。近来心更苦，谁复是知音。
天台四绝寺，归去见师真。莫折枸杞叶，令他十得嗔。天空闻圣磬，瀑细落花巾。必若云中老，他时得有邻。
安南千万里，师去趣何长。鬓有炎州雪，心为异国香。退牙山象恶，过海布帆荒。早作归吴计，无忘父母乡。
远逃为乱处，寺与石城连。木落归山路，人初刈剡田。荒林猴咬栗，战地鬼多年。好去楞伽子，精修莫偶然。
高士高无敌，腾腾话入燕。无人知尔意，向我道非禅。栗迳穿蕃冢，狼声隔远烟。槃山多道侣，应未有归年。
羡师游五顶，乞食值年丰。去去谁为侣，栖栖力已充。浊河高岸拆，衰草古城空。必到华严寺，凭师问辨公。
五泄江山寺，禅林境最奇。九年吃菜粥，此事少人知。山响僧担谷，林香豹乳儿。伊余头已白，不去更何之。
轩窗领岚翠，师得世情忘。惟爱谈诸祖，曾经宿大荒。泉声淹卧榻，云片犯𬬻香。寄语题门者，看经在上方。
淮海兵荒日，分飞直至今。知担诸子出，却入四明深。衣必编仙草，僧应共栗林。秋风溪上路，应得一相寻。
三千功未了，大道本无程。好共禅师好，墙将药犬行。石门红藓剥，柘坞白云生。莫认无名是，无名已是名。
偷儿成大寇，处处起烟尘。黄叶满空宅，青山见俗人。妖星芒刺越，鬼哭势连秦。惆怅还惆怅，茫茫江海滨。
满眼尽疮痍，相逢相对悲。乱阶犹未已，一柱若为支。堰茗蒸红枣，看花似好时。不知今日后，吾道竟何之。
银地有馀光，方公道益芳。谁分修藏力，顶有剃头霜。经勘松风燥，檐垂坞茗香。终须结西社，此县似柴桑。
独居三岛上，花竹映柴关。道广群仙惜，名成万事闲。病多唯纵酒，静极不思山。唯有逍遥子，时时自往还。
栖碧思吾友，庭莺百啭时。唯应一处住，方得不相思。云水淹门阃，春雷在树枝。平生无限事，不独白云知。
流阳为役者，相访叶纷纷。有句虽如我，无心未似君。构林青及竹，茆屋暖于云。何日相将去，千山麋鹿群。
见说山居好，书楼被翠侵。烧熛汀岛境，月色弟兄吟。犬吠黄椑落，牛归红树深。仍闻多白菌，应许一相寻。
可惜复可惜，如今何所之。信来堪大恸，余复用生为。乱世今交鬬，玄宫玉柱隳。春风五陵道，回首不胜悲。
无端为五字，字字鬓星星。祗觉人情薄，空馀鹤眼青。砌莎藏坠果，窗雪浸残经。祗有归山计，茫茫何所营。
龙钟多病后，日望遇升平。远念穿嵩雪，前林啭早莺。厨香烹瓠叶，道友扣门声。还似青溪上，微吟踏叶行。
古庙积烟萝，威灵及物多。因知曹孟德，争奈此公何。树古雷痕剥，碑荒篆画讹。今朝冥祷祝，祗望息干戈。
柏梯杉影里，头白药山孙。今古管不得，是非争肯论。虎须悬瀑滴，禅衲带苔痕。常恨龙钟也，无因接话言。
登临聊一望，不觉意恞然。陶侃寒溪寺，如今何处边。汀沙生旱雾，山火照平川。终事东归去，干戈满许田。
眼青禅帔赤，气岸出尘埃。霞外终须去，人间作么来。崖香泉吐乳，坞燥烧□靁。他日终相觅，山门何处开。
学力不相敌，清还仿佛同。高于宝月月，谁得射雕弓。至鉴封姚监，良工遇鲁公。如斯深可慕，千古共清风。
至览如日月，今时即古时。发如边草白，谁念射声□。好鸟挨花落，清风出院迟。知音郭有道，始为一吟之。
军书日日催，处处起尘埃。黎庶何由泰，銮舆早晚回。夏租方减食，秋日更闻雷。莫道苍苍意，苍苍眼甚开。
经天纬地物，动必计仙才。几处觅不得，有时还自来。真风含素发，秋色入灵台。吟向霜蟾下，终须神鬼哀。
莽莽古江滨，纷纷坠叶频。烟霞谁是主，丘陇自伤神。吞并宁唯汉，凄凉莫问陈。尽随流水去，寂寞野花春。
擎钵貌清羸，天寒出寺迟。朱门当大路，风雪立多时。似月心常净，如麻事不知。行人莫轻诮，古佛尽如斯。
九朵碧芙蕖，王维图未图。层层皆有瀑，一一合吾居。雨歇如争出，霜严不例枯。世犹多事在，为尔久踌躇。
蓟门寒到骨，战碛雁相悲。古屋不胜雪，严风欲断髭。清吟得冷句，远念失佳期。寂莫谁相问，迢迢天一涯。
千峰映碧湘，真隐此中藏。饼不煮石吃，眉应似发长。风榸支酒瓮，鹤虱落琴床。虽𢽾忘机者，斯人尚未忘。
见说祝融峰，擎天势似腾。藏千寻瀑布，出十八高僧。古路无人迹，新霞出石棱。终期将尔叟，一一月中登。
盛德方清贵，旋闻逐逝波。令人翻不会，积善合如何。直道登朝晚，分忧及物多。至今新定郡，犹咏袴襦歌。
前榜年年见，高名日日闻。常因不平事，便欲见吾君。兄弟居清岛，园林生白云。相思空怅望，庭叶赤纷纷。
渚宫江上别，倏忽十馀年。举世唯攻说，多君即不然。浦珠为履重，园柳助诗玄。勉力酬知己，昌朝正急贤。
区终不下岛，岛亦不多区。冷格俱无敌，贫根亦似愚。青云终叹命，白阁久围𬬻。今日成名者，还堪为尔吁。
索索复索索，无凭却有凭。过溪遭恶雨，乞食得干菱。祗有山相伴，终无事可仍。如逢梅岭旦，向道祗宁馨。
朗吟无一事，孤坐瀔江𣸣。媚世非吾道，良图有白云。蠹鱼开卷落，啄木隔花闻。唯寄壶中客，金丹许共分。
流浪江湖久，攀缘岁月阑。高名当世重，好句逼人寒。月苦蝉声嗄，钟清柿叶干。龙钟千万里，拟欲访师难。
苍苍龙阙晚，九陌杂香尘。方外无他事，僧中有近臣。青门玉露滴，紫阁锦霞新。莫话三峰去，浇风正荡淳。
国之东北角，有国每朝天。海力浸不尽，夷风常宛然。山藏罗刹宅，水杂巨鳌涎。好去吴乡子，归来莫隔年。
常见高人说，犹来不偶然。致身同槁木，话道出忘诠。长啸仙钟外，眠楂海月边。倘修阴姹姹，一望寄余焉。
归客指吴国，风帆几日程。新诗陶雪字，玄发有霜茎。微月生沧海，残涛傍石城。从兹江岛意，应续子陵名。
祗衲一个衲，翠微归旧岑。不知何岁月，即得到师心。迳遶千峰细，庵开乱木深。倘然云外老，他日亦相寻。
多君坟在此，令我过悲凉。可惜为人好，刚须被数将。白云从冢出，秋草为谁荒。不觉频回首，西风满白杨。
一减三张价，幽居少室前。岂应贫似我，不得信经年。木落多诗藁，山枯见墨烟。何时深夜坐，共话草堂禅。
诗业务经纶，新皆意外新。因知登第榜，不著不平人。句得孤舟月，心飞九陌尘。明年相贺日，应到曲江滨。
山兄心似我，岸谷亦难交。不见还相忆，来唯添寂寥。茶烟黏衲叶，云水透蘅茆。因话流年事，斯须不可抛。
逸格格难及，半先相遇稀。落花方满地，一局到斜晖。褚胤死不死，将军飞已飞。今朝惭一行，无以造玄微。
鸟外何须去，衣如藓亦从。但能无一事，即是住孤峰。雨歇云埋阁，月明霜洒松。师心多似我，所以访师重。
九天宫上圣，降世共昭回。万汇须亭毓，群仙送下来。承乾当否极，庶事尽康哉。祗有羲轩比，其馀不可陪。
武宿与文星，常如掌上擎。孙吴机不动，周邵事多行。旰食炉烟细，宵衣隙月明。还闻夔进曲，吹出泰阶平。
及霤龙鳞动，君臣道义深。万年轩后镜，一片汉高心。北狄皆输款，南夷尽贡琛。从兹千万岁，枝叶玉森森。
俟时兼待价，垂棘出尘埃。仄席三旌切，移山万里来。烟霞衣上落，阊阖雪中开。寿酒今朝进，无非出世才。
天将兴大蜀，有道遂君临。四塞同诸子，三边共一心。阇婆香似雪，回鹘马如林。曾读前皇传，巍巍冠古今。
曈曈悬佛日，天俣动云韶。缝掖诸生集，麟洲羽客朝。非烟生玉砌，御柳吐金条。击壤翁知否，吾皇即帝尧。
声教无为日，山呼万岁声。隆隆如谷响，合合似雷鸣。翠拔为天柱，根盘倚凤城。恭唯千万岁，岁岁致升平。
微凉砧满城，林下石床平。发岂无端白，诗须出世清。邻僧同树影，砌月浸蛩声。独自更深坐，无人知此情。
夜坐还早起，寂寥多病身。神清寻梦在，香极觉花新。树露繁于雨，溪云动似人。又知何处客，轧轧转征轮。
闲步不觉远，萧萧木落初。诗情抛阃阈，江影动襟裾。阁北鸿行出，霞西雨脚疏。金峰秋更好，乞取又何如。
旷望危桥上，微吟落照前。烟霞浓浸海，川岳阔连天。白鸟格不俗，孤云态可怜。终期将尔辈，归去旧江边。
颜冉商参甲，鸾凰密勿才。帘垂仙鸟下，吟次圣人来。宝辇千官捧，宫花九色开。何时重一见，为我话蓬莱。
薝卜气雍雍，门深圣泽重。七丝奔小蟹，五字逼雕龙。药转红金鼎，茶开紫阁封。圭峰争去得，卿相日憧憧。
海上聊一望，舶帆天际飞。狂蛮莫挂甲，圣主正垂衣。风恶巨鱼出，山昏群獠归。无人知此意，吟到月腾辉。
石上桂成丛，师庵在桂中。皆云习凿齿，未可扣真风。雪洗香𬬻碧，霞藏瀑布红。何时甘露偈，一寄剡山东。
得力未得力，高吟夏又残。二毛非自出，万事到诗难。蝉见木叶落，雷将雨气寒。何妨槌琢后，更献至公看。
泠泠瀑滴清，贯串有规程。将讽观空偈，全胜照乘明。龙神多共惜，金玉比终轻。愿在玄晖手，常资物外情。
去去楞伽子，春深道路长。鸟啼青嶂险，花落紫衣香。此去非馀事，还归内道场。凭师将老倒，一向说荥阳。
久别稀相见，深山道益孤。叶全离大朴，君尚在新吴。钟嗄声飘驿，山顽气喷湖。留诗如和得，一望寄前途。
皎洁曹溪月，嵯峨七宝林。空传智药记，岂见祖禅心。信衣非苎麻，白云无知音。大哉双峰溪，万古青沈沈。
常忆将吾友，穿云过瀑西。有碑皆读彻，无处不相携。柽桂株株湿，猿猱个个啼。等闲成远别，窗月又如珪。
冥搜忍饥冻，嗟尔不能休。几叹不得力，到头还白头。姓名归紫府，妻子在沧洲。又是蝉声也，如今何处游。
幽居湖北滨，相访值残春。路远诸峰雨，时多擉鳖人。蒸花初酿酒，渔艇劣容身。莫讶频来此，伊余亦隐沦。
见说相思寺，今来似有期。瘴乡终有出，天意固难欺。昼雨先花岛，秋云挂戍旗。故人多在蜀，不去更何之。
峨峨非剑阁，有树不堪攀。佛手遮不得，人心似等闲。周王应未雪，白起作何颜。尽日空弹指，茫茫尘世间。
任官征战后，度日寄闲身。封卷还高客，飞书问野人。废田教种谷，生路遣寻薪。若起柴桑兴，无先漉酒巾。
沙泉带草堂，纸帐卷空床。静是真消息，吟非俗肺肠。园林坐清影，梅杏嚼红香。谁住原西寺，钟声送夕阳。
贺监旧山川，空来近百年。闻君与琴鹤，终日在渔船。岛露深秋石，湖澄半夜天。云门几回去，题遍好林泉。
比说归耕钓，迢迢向海涯。春寒游子路，村晚主人家。□□□□□，□山绿过茶。重寻旧邻里，菱藕正开花。
避地依真境，安闲似旧溪。干戈百里外，泉石乱峰西。草瑞香难歇，松灵盖尽低。寻应报休马，瓶锡向南携。
百虫声里坐，夜色共冥冥。远忆诸峰顶，曾栖此性灵。月华澄有象，诗思在无形。彻曙都忘寝，虚窗日照经。
野僧教种法，苒苒出蓬蒿。百岁催人老，千年待尔高。静宜兼竹石，幽合近猿猱。他日成阴后，秋风吹海涛。
早晚逐兹来，闲门日为开。乱蛩鸣白草，残菊藉苍苔。困卧谁惊起，闲行自欲回。何时此携手，吾子本多才。
个是仙家事，何人合用心。几时终一局，万木老千岑。有路如飞出，无机似陆沈。樵夫可能解，也此废光阴。
愤愤呕谗书，无人诵子虚。伤心天祐末，搔首懿宗初。海树青丛短，湖山翠点疏。秋涛看足否，罗刹石边居。
白发久慵簪，常闻病亦吟。瘦应成鹤骨，闲想似禅心。上国杨花乱，沧洲荻笋深。不堪思翠𪩘，西望独沾襟。
造化安能保，山川凿欲翻。精华销地底，珠玉聚侯门。始作骄奢本，终为祸乱根。亡家与亡国，云此更何言。
折槛意何如，平安信不虚。近来焚谏草，深去觅山居。□□□□□，□□□□馀。分明知在处，难寄乱离书。
先生居处所，野烧几为灰。若有吟魂在，应随夜魄回。地宁销志气，天忍罪清才。古木霜风晚，江禽共宿来。
槐柳野桥边，行尘暗马前。秋风来汉地，客路入胡天。雁聚河流浊，羊群碛草膻。那堪陇头宿，乡梦逐潺湲。
何处人惊起，飞来过草堂。丹心劳避弋，万里念随阳。影断风天月，声孤荻岸霜。明年趁春去，江上别鸳鸯。
南国多山水，君游兴可知。船中江上景，晚泊早行时。子美遗魂地，藏真旧墨池。经过几销日，荒草里寻碑。
旧隐终牵梦，春残结束归。溪山无伴过，风雨有花飞。片石留题字，孤潭照浣衣。邻僧喜相接，埽迳与开扉。
永夜不欲睡，虚堂闭复开。却离灯影去，待得月光来。落叶逢巢住，飞萤值我回。天明拂经案，一炷白檀灰。
夜雨洗河汉，诗怀觉有灵。篱声新蟋蟀，草影老蜻蜓。静引闲机发，凉吹远思醒。逍遥向谁说，时注漆园经。
百发百中□，□□□□年。丹枝如计分，一箭的无偏。文物兵销国，关河雪霁天。都人看春榜，韩字在谁前。
岚光叠杳冥，晓翠湿窗明。欲起游方去，重来绕塔行。乱云开鸟道，群木发秋声。曾约诸徒弟，香灯尽此生。
小谏才埋玉，星郎亦逝川。国由多聚盗，天似不容贤。兵火焚诗草，江流涨墓田。长安已涂炭，追想更凄然。
八月江行好，风帆日夜飘。烟霞经北固，禾黍过南朝。社客无宗炳，诗家有鲍昭。莫因贤相请，不返旧山椒。
夜久谁同坐，炉寒鼎亦澄。乱松飘雨雪，一室掩香灯。白发添新岁，清吟减旧朋。明朝待晴旭，池上看春冰。
谁喜老闲身，春山起送君。欲凭莲社信，转入洞庭云。道路长无阻，干戈渐不闻。秋来向何处，相忆雁成群。
去岁来寻我，留题在藓痕。又因风雪夜，重宿古松门。玉有疑休泣，诗无主且言。明朝此相送，披褐入桃源。
松门堆复积，埋石亦埋莎。为瑞还难得，居贫莫厌多。听怜终夜落，吟惜一年过。谁在江楼望，漫漫堕绿波。
兵火销邻境，龙沙有去人。江潭牵兴远，风物入题新。雪湛将残腊，霞明向早春。郡侯开宴处，桃李照歌尘。
老忆游方日，天涯锡独摇。凌晨从北固，冲雪向南朝。鬓发泉边剃，香灯树下烧。双峰诸道友，夏满有书招。
路出荆门远，行行日欲西。草枯蛮冢乱，山断汉江低。野店丛蒿短，烟村簇树齐。翻思故林去，在处有猿啼。
谩道诗名出，何曾著苦吟。忽来还有意，已过即无心。夏月山长往，霜天寺独寻。故人怜拙朴，时复寄空林。
鬓霜垂七十，江国久辞官。满箧新风雅，何人旧岁寒。闲居当野水，幽鸟宿渔竿。终欲相寻去，兵戈时转难。
不放生纤草，从教遍绿苔。还防长者至，未著牡丹栽。蛱蝶空飞过，鹡鸰时下来。南邻折芳子，到此寂寥回。
莲峰映敷水，嵩岳压伊河。两处思归久，前贤隐去多。闲身应绝迹，在世幸无他。会向红霞峤，僧龛对薜萝。
远思极何处，南楼烟水长。秋风过鸿雁，游子在潇湘。海面云生白，天涯堕晚光。徘徊古堤上，曾此赠垂杨。
不见二三子，悠然吴楚间。尽应生白发，几个在青山。□□□□□，□□莫放闲。君闻国风否，千秋咏关关。
津亭虽极望，未称本心闲。白有三江水，青无一点山。新鸿喧夕浦，远櫂聚空湾。终遂归匡社，孤帆即此还。
羡子去东周，行行非旅游。烟霄有兄弟，事业尽曹刘。洛水清奔夏，嵩云白入秋。来年遂鹏化，一举上瀛洲。
旧溪千万竿，风雨夜珊珊。白首来江国，黄金买岁寒。乍移伤粉节，终遶著朱栏。会得承春力，新抽锦箨看。
角角类关关，春晴锦羽干。文呈五色异，瑞入九苞难。暮宿红兰暖，朝飞绿野寒。山梁从行者，错解仲尼叹。
不得先生信，空怀汗漫秋。月华离鹤背，日影上鳌头。欲学孤云去，其如重骨留。槎程在何处，人世屡荒丘。
展转复展转，所思安可论。夜凉难就枕，月好重开门。霜杀百草尽，蛩归四壁根。生来苦章句，早遇至公言。
未得凌云价，何惭所买真。自知桃李世，有爱岁寒人。瑟瑟初离涧，青青未识尘。宁同买花者，贵逐片时春。
九土尽荒墟，干戈杀害馀。更须忧去国，未可守贫居。康泰终来在，编联莫破除。他年遇知己，无耻报襜褕。
石屋晚烟生，松窗铁碾声。因留来客试，共说寄僧名。味击诗魔乱，香搜睡思轻。春风霅川上，忆傍绿丛行。
万物患有象，不能逃大明。始随残魄灭，又逐晓光生。曲直宁相隐，洪纤必自呈。还如至公世，洞鉴是非情。
南归乘客櫂，道路免崎岖。江上经时节，船中听鹧鸪。春容含众岫，雨气泛平芜。落日停舟望，王维未有图。
长江春气寒，客况櫂声闲。夜泊诸村雨，程回数郡山。桑根垂断岸，浪沫聚空湾。已去邻园近，随缘是暂还。
天涯即爱州，谪去莫多愁。若似承恩好，何如傍主休。瘴昏铜柱黑，草赤火山秋。应想尧阴下，当时獬豸头。
高房占境幽，讲退即冥搜。欠鹤同支遁，多诗似惠休。缾澄孤井浪，案白小窗秋。莫道归山字，朝贤日献酬。
无况来江岛，逢君话滞留。生缘同一国，相识共他州。竹影斜青藓，茶香在白瓯。犹怜心道合，多事亦冥搜。
试筭平生事，中年欠五年。知非未落后，读易尚加前。分受诗魔役，宁容俗态牵。闲吟见秋水，数只钓鱼船。
天地有万物，尽应输苦心。他人虽欲解，此道奈何深。返朴遗时态，关门度岁阴。相思去秋夕，共对冷灯吟。
花落水喧喧，端居信昼昏。谁来看山寺，自要埽松门。是事皆能讳，唯诗未懒言。传闻好时世，亦欲背啼猿。
中元斋醮后，残烬满空坛。老鹤心何待，尊师鬓已干。幡灯古殿夜，霜霰大椿寒。谁见长生路，人间事万端。
拔剑遶残樽，歌终便出门。西风满天雪，何处报人恩。勇死寻常事，轻雠不足论。翻嫌易水上，细碎动离魂。
莫染亦莫镊，任从伊满头。白虽无耐药，黑也不禁秋。静枕听蝉卧，闲垂看水流。浮生未达此，多为尔为愁。
风声吹竹健，凉气著身轻。谁有闲心去，江边看水行。村遥红树远，野阔白烟平。试裂芭蕉片，题诗问竺卿。
城里无闲处，却寻城外行。田园经雨水，乡国忆桑耕。傍涧蕨薇老，隔村冈陇横。何穷此心兴，时复鹧鸪声。
三月看无也，芳时此可嗟。园林欲向夕，风雨更吹花。影乱冲人蝶，声繁遶堑蛙。那堪傍杨柳，飞絮满邻家。
取尽风骚妙，名高身倍闲。久离王者阙，欲向祖师山。幕府秋招去，溪邻日望还。伊余岂酬敌，来往踏苔斑。
云势崄于峰，金流断竹风。万方应望雨，片景欲焚空。毒害芙蓉死，烦蒸瀑布红。恩多是团扇，出入画屏中。
莫疑空手去，无援取高科。直是文章好，争如德行多。烟霄心一寸，霜雪路千坡。称意东归后，交亲那喜何。
谁见少年心，低摧向苦吟。后须离影响，得必洞精深。道院春苔径，僧楼夏竹林。天如爱才子，何虑未知音。
吴都霸道昌，才子去观光。望阙云天近，朝宗水路长。海门收片雨，建业泊残阳。欲问淮王信，仙都即帝乡。
风篁清一院，坐卧润肌肤。此境终抛去，邻房肯信无。身非王者役，门是祖师徒。毕竟伊云鸟，从来我友于。
僻巷谁相访，风篱翠蔓牵。易中通性命，贫里过流年。且有吟情挠，都无俗事煎。时闻得新意，多是此忘缘。
皎然灵一时，还有屈于诗。世岂无英主，天何惜大师。道终归正始，心莫问多岐。览卷堪惊立，贞风喜未衰。
半幅古潺颜，看来心意闲。何须寻鸟道，即此出人间。𪩘暮疑啼狖，松深认掩关。知君远相惠，免我忆归山。
古律皆深妙，新吟复造微。搜难穷月窟，琢苦尽天机。晚桧清蝉咽，寒江白鸟飞。他年旧山去，为子远携归。
西笑道何光，新朝旧桂堂。春官如白傅，内试似文皇。变化龙三十，升腾凤一行。还家几多兴，满袖月中香。
野癖虽相似，生涯即不同。红霞禅石上，明月钓船中。醉倒芦花白，吟缘蓼岸红。相思何以寄，吾道本空空。
一卧四十日，起来秋气深。已甘长逝魄，还见旧交心。撑拄筇犹重，枝梧力未任。终将此形陋，归死故丘林。
秋风已伤骨，更带竹声吹。抱疾关门久，扶羸傍砌时。无生即不可，有死必相随。除却归真觉，何由拟免之。
一论破双空，持行大国中。不知从此去，何处挫邪宗。昼雨悬帆黑，残阳泊岛红。应游到㴩岸，相忆遶茶丛。
高名喧省闼，雅颂出吾唐。叠𪩘供秋望，无云到夕阳。自封修药院，别埽著僧床。几梦中朝事，依依鹓鹭行。
塞门春已暖，连影起𬞟风。云梦千行去，潇湘一夜空。江人休举网，虏将又虚弓。莫失南来伴，衡阳树即红。
九叠苍崖里，禅家凿翠开。清时谁梦到，白傅独寻来。怪石和僧定，闲云共鹤回。任兹休去者，心是不然灰。
今岁赴春闱，达如夫子稀。山中把卷去，榜下注官归。楚月吟前落，江禽酒外飞。闲游向诸寺，却看白麻衣。
讲终斋磬罢，何处称真心。古寺高杉下，炎天独院深。燕和江鸟语，墙夺暮花阴。大府多才子，闲过在竹林。
梅月来林寺，冥冥各闭门。已应双履迹，全没乱云根。琢句心无味，看经眼亦昏。何时见清霁，招我凭岩轩。
锺陵千首作，笔绝亦身终。知落干戈里，谁家煨烬中。吟斋春长蕨，钓渚夜鸣鸿。惆怅秋江月，曾招我看同。
山衲宜何处，经行避暑深。峰西多古寺，日午乱松阴。鹤默堪分静，蝉凉解助吟。殷勤题壁去，秋早此相寻。
昨夜从香社，辞君出薜萝。晚来巾舃上，已觉俗尘多。远路萦芳草，遥空共白波。南朝在天末，此去重经过。
雷电不敢伐，鳞皴势万端。蠹依枯节死，蛇入朽根盘。影浸僧禅湿，声吹鹤梦寒。寻常风雨夜，应有鬼神看。
人中林下现，名自有闲忙。建业红尘热，栖霞白石凉。倚身柽几稳，洒面瀑流香。不似高斋里，花连竹影长。
然诺竟如何，诸侯见重多。高房度江雨，经月长寒莎。道本同骚雅，书曾到薜萝。相寻未相见，危阁望沧波。
大士生兜率，空池满白莲。秋风明月下，斋日影堂前。色后群芳拆，香殊百和燃。谁知不染性，一片好心田。
乱后江边寺，堪怀二律师。几番新弟子，一样旧威仪。院影连春竹，窗声接雨池。共缘山水癖，久别共题诗。
十八贤真在，时来拂榻看。已知前事远，更结后人难。泉滴胜清磬，松香掩白檀。凭君听朝贵，谁欲厌簪冠。
闰年春过后，山寺始花开。还有无心者，闲寻此境来。鸟幽声忽断，茶好味重回。知住南岩久，冥心坐绿苔。
紫霄兼二老，相对倚空寒。久别成衰病，重来更上难。径危云母滑，崖旱瀑流干。目断岚烟际，神仙有石坛。
他皆恃勋贵，君独爱诗玄。终日秋光里，无人竹影边。东楼生倚月，北固积吟烟。闻说鸳行里，多才复少年。
终南山北面，直下是长安。自埽青苔室，闲攲白石看。风吹窗树老，日晒窦云干。时向圭峰宿，僧房瀑布寒。
九重方侧席，四海仰文明。好把孤吟去，便随公道行。梁园浮雪气，汴水涨春声。此日登仙众，君应最后生。
朝开暮亦衰，雨打复风吹。古屋无人处，残阳满地时。静依青藓片，闲缀绿莎枝。繁艳根枝在，明年向此期。
独怜苍翠文，长与寂寥存。鹤静窥秋片，僧闲踏冷痕。月明疏竹径，雨歇败莎根。别有深宫里，兼花锁断魂。
破虏与平戎，曾居第一功。明时不用武，白首向秋风。马病霜飞草，弓闲雁过空。儿孙已成立，胆气亦英雄。
久与寒灰合，人中亦觉闲。重城不锁梦，每夜自归山。雨破冥鸿出，桐枯井月还。唯君道心在，来往寂寥间。
怀才难自住，此去亦如僧。何处西风夜，孤吟旅舍灯。路沿湘树叠，山入楚云层。若有东来札，归鸿亦可凭。
高眠当圣代，云鸟未为孤。天子征不起，闲人亲得无。猿猱狂欲坠，水石怪难图。寂寞荒斋外，松杉相倚枯。
夫子垂竿处，空江照古台。无人更如此，白浪自成堆。鹤静寻僧去，鱼狂入海回。登临秋值晚，树石尽多苔。
倚杖聊摅望，寒原远近分。夜来何处火，烧出古人坟。野势盘空泽，江流合暮云。残阳催百鸟，各自著栖群。
尘中名利热，鸟外水云闲。吾子多高趣，秋风独自还。空囊随客櫂，几宿泊湖山。应有吟僧在，邻居树影间。
新吟忽有寄，千里到荆门。落日云初碧，残年眼正昏。已为难敌手，谁更入深论。后信多相寄，吾生重此言。
林下高眠起，相招得句时。开门流水入，静话鹭鸶知。每许题成晚，多嫌雪阻期。西斋坐来久，风竹撼疏篱。
刚有峨嵋念，秋来锡欲飞。会抛湘寺去，便逐蜀帆归。难世堪言善，闲人合见机。殷勤别诸友，莫厌楚江薇。
南去谒诸侯，名山亦得游。便应寻瀑布，乘兴上岣嵝。高鸟随云起，寒星向地流。相思应北望，天晚石桥头。
莫问年将朽，加餐已不多。形容浑瘦削，行止强牵拖。死也何忧恼，生而有咏歌。侯门终谢去，却埽旧松萝。
高迹何来此，游方渐老身。欲投莲岳夏，初过竟陵春。锡影离云远，衣痕拂藓新。无言即相别，此处不迷津。
吾师诗匠者，真个碧云流。争得梁太子，重为文选楼。锦江新冢树，婺女旧山秋。欲去焚香礼，啼猿峡阻修。
山带金名远，楼台压翠层。鱼龙光照像，风浪影摇灯。槛外扬州树，船通建业僧。尘埃何所到，青石坐如冰。
暑气时将薄，虫声夜转稠。江湖经一雨，日月换新秋。有景堪援笔，何人未上楼。欲承凉冷兴，西向碧嵩游。
空江平野流，风岛苇飕飕。残日衔西塞，孤帆向北洲。边鸿渡汉口，楚树出吴头。终入高云里，身依片石休。
岂敢言招隐，归休喜自安。一溪云卧稳，四海路行难。瑞兽藏头角，幽禽惜羽翰。子猷何处在，老尽碧琅玕。
杉竹映溪关，修修共岁寒。幽人眠日晏，花雨落春残。道妙言何强，诗玄论甚难。闲居有亲赋，搔首忆潘安。
始惊三伏尽，又遇立秋时。露彩朝还冷，云峰晚更奇。垅香禾半熟，原迥草微衰。幸好清光里，安仁谩起悲。
梦绕嵯峨里，神疏骨亦寒。觉来谁共说，壁上自图看。古翠松藏寺，春红杏湿坛。归心几时遂，日向渐衰残。
河冰连地冻，朔气压春寒。开户思归远，出门移步难。湖云黏雁重，庙树刮风干。坐看孤灯焰，微微向晓残。
兵寇残江墅，生涯尽荡除。事堪煎桂玉，时莫倚诗书。暮狖啼空半，春山列雨馀。舟中有新作，回寄示慵疏。
三载羊公政，千年岘首碑。何人更堕泪，此道亦殊时。兵火烧文缺，江云触藓滋。那堪望黎庶，匝地是疮痍。
鹿门埋孟子，岘首载羊公。万古千秋里，青山明月中。政从襄沔绝，诗过洞庭空。尘路谁回眼，松声两处风。
大化终华顶，灵踪示玉泉。由来负高尚，合向好山川。洞壑藏诸怪，杉松列瘦烟。千秋空树影，犹似覆长禅。
秋光明水国，游子倚长亭。海浸全吴白，山澄百越青。英雄贵黎庶，封土绝精灵。句践魂如在，应悬战血腥。
分有争忘得，时来须出山。白云终许在，清世莫空还。驿树秋声健，行衣雨点斑。明年从月里，满握度春关。
通宵亦孤坐，但念旧峰云。白日还如此，清闲本共君。二毛凋一半，百岁去三分。早晚寻流水，同归麋鹿群。
何必要识面，见诗惊苦心。此门从自古，难学至如今。青草湖云阔，黄陵庙木深。精搜当好景，得即动知音。
四面白波声，中流翠峤横。望来堪目断，上彻始心平。鸟向天涯去，云连水国生。重来与谁约，题罢自吟行。
归休兴若何，朱绂尽还他。自有园林阔，谁争山水多。村烟晴莽苍，僧磬晚嵯峨。野醉题招隐，相思可寄么。
山称明月好，月出遍山明。要上诸峰去，无妨半夜行。白猿真雪色，幽鸟古琴声。吾子居来久，应忘我在城。
千万僧中宝，三朝帝宠身。还源未化火，举国葬全真。文集编金在，碑铭刻玉新。有谁于异代，弹指礼遗尘。
玉垒峨嵋秀，岷江锦水清。古人搜不尽，吾子得何精。可信由前习，堪闻正后生。东西五千里，多谢寄无成。
今体雕镂妙，古风研考精。何人忘律韵，为子辨诗声。贾岛苦兼此，孟郊清独行。荆门见编集，愧我老无成。
贾岛存正始，王维留格言。千篇千古在，一咏一惊魂。离别无他寄，相思共此门。阳春堪永恨，郢路转尘昏。
北极新英主，高科旧少年。风流传贵达，谈笑取荣迁。洛水秋空底，嵩峰晓翠巅。寻常谁并马，桥上戏成篇。
把卷思高兴，潇湘阔浸门。无云生翠浪，有月动清魂。倚槛应穷底，凝情合到源。为君吟所寄，难甚至忘筌。
长忆旧山日，与君同聚沙。未能精贝叶，便学咏杨花。苦甚伤心骨，清还切齿牙。何妨继馀习，前世是诗家。
凭君游蜀去，细为话幽奇。丧乱嘉陵驿，尘埃贾岛诗。未应过锦府，且合上峨嵋。既逐高科后，东西任所之。
莲岳三征者，论诗旧与君。相留曾几岁，酬唱有新文。翠窦容闲憩，岚峰许共分。当年若同访，合得伴吟云。
求己甚忘筌，得之经浑然。僻能离诡差，清不尚妖妍。冷澹闻姚监，精奇见浪仙。如君好风格，自可继前贤。
为□□□者，各自话离心。及第还全蜀，游方归二林。巴江□□涨，楚野入吴深。他日传消息，东西不易寻。
一闻归阙下，几番熟金桃。沧海期仍晚，清资路渐高。研冰濡谏笔，赋雪拥朝袍。岂念空林下，冥心坐石劳。
洒落南宗子，游方迹似云。青山寻处处，赤叶路纷纷。虎共松岩宿，猿和石溜闻。何峰一回首，忆我在人群。
大志终难起，西峰卧翠堆。床前倒秋壑，枕上过春雷。鹤见丹成去，僧闻栗熟来。荒斋松竹老，鸾鹤自裴回。
四郊云影合，千里雨声来。尽洗红埃去，并将清气回。潺湲浮楚甸，萧散露荆台。欲赋随车瑞，濡毫渴𫍲才。
根盘潜岳半，顶逼日轮边。冷碧无云点，危棱有瀑悬。秀轻毛女下，名与鼎湖偏。谁见扶持力，峨峨出后天。
北面香炉秀，南边瀑布寒。自来还独去，夏满又秋残。日影松杉乱，云容洞壑宽。何峰是邻侧，片石许相安。
簪履为官兴，芙蓉结社缘。应思陶令醉，时访远公禅。茶影中残月，松声里落泉。此门曾共说，知未遂终焉。
盆沼陷花边，孤明似玉泉。涵虚心不浅，待月底长圆。平稳承天泽，依微泛曙烟。何须照菱镜，即此鉴媸妍。
彼此垂七十，相逢意若何。圣明殊未至，离乱更应多。澹泊门难到，从容日易过。馀生消息外，只合听诗魔。
一室贮琴尊，诗皆大雅言。夜过秋竹寺，醉打老僧门。远烧来篱下，寒蔬簇石根。闲庭除鹤迹，半是杖头痕。
敬亭山色古，庙与寺松连。住此修行过，春风四十年。鼎尝天柱茗，诗硾剡溪笺。冥目应思著，终南北阙前。
湘潭春水满，岸远草青青。有客钓烟月，无人论醉醒。门前蛟蜃气，蓑上蕙兰馨。曾受蒙庄子，逍遥一卷经。
绿树深深处，长明焰焰灯。春时游寺客，花落闭门僧。万法心中寂，孤泉石上澄。劳生莫相问，喧默不相应。
老隐洞庭西，渔樵共一溪。琴前孤鹤影，石上远僧题。橘柚园林熟，蒹葭径路迷。君能许邻并，分药𣃁春畦。
舟子相呼起，长江未五更。几看星月在，犹带梦魂行。鸟乱村林迥，人喧水栅横。苍茫平野外，渐认远峰名。
宜阳南面路，下岳又经过。枫叶红遮店，芒花白满坡。猿无山渐薄，雁众水还多。日落犹前去，诸村牧竖歌。
晚照背高台，残钟残角催。能销几度落，已是半生来。吹叶阴风发，漫空暝色回。因思古人事，更变尽尘埃。
柳暖莺多语，花明草尽长。风流在诗句，牵率遶池塘。叫切禽名宇，飞忙蝶姓庄。时来真可惜，自勉掇兰芳。
天际云根破，寒山列翠回。幽人当立久，白鸟背飞来。瀑溅何州地，僧寻几峤苔。终须拂巾履，独去谢尘埃。
谁知闲退迹，门迳入寒汀。静倚云僧杖，孤看野烧星。墨霑吟石黑，苔染钓船青。相对唯溪寺，初宵闻念经。
旧林诸侄在，还住本师房。共埽焚修地，同闻水石香。莫将闲世界，拟敌好时光。须看南山下，无名冢满冈。
晨午殊丰足，伊何挠肺肠。形容侵老病，山水忆韬藏。必谢金台去，还携铁锡将。东林露坛畔，旧对白莲房。
毕竟拟何求，随缘去住休。天涯游胜境，海上宿仙洲。梦好寻无迹，诗成旋不留。从他笑轻事，独自忆庄周。
㴩湖唯上贡，何以惠寻常。还是诗心苦，堪消蜡面香。碾声通一室，烹色带残阳。若有新春者，西来信勿忘。
郡带女𡡓名，民康境亦宁。晏梳秋鬓白，闲坐暮山青。赠客椒初熟，寻僧酒半醒。应怀旧居处，歌管隔墙听。
闭眼即开门，人间事倦闻。如何迎好客，不似看闲云。少欲资三要，多言让十分。疏慵本吾性，任笑早离群。
此去清凉顶，期瞻大圣容。便应过洛水，即未上嵩峰。残照催行影，幽林惜驻踪。想登金阁望，东北极兵锋。
坐卧与行住，入禅还出吟。也应长日月，消得个身心。默论相如少，黄梅付嘱深。门前古松径，时起步清阴。
天策二首作，境幽搜亦玄。阁横三楚上，题挂九霄边。寺额因标胜，诗人合遇贤。他时谁倚槛，吟此岂忘筌。
紫衣居贵上，青衲老关中。事佛门相似，朝天路不同。神凝无恶梦，诗澹老真风。闻道知音在，官高信莫通。
思量江令意，爱石甚悠悠。贪向深宫去，死同亡国休。两株荒草里，千古暮江头。若似黄金贵，隋军也不留。
良夜如清昼，幽人在小庭。满空垂列宿，那个是文星。世界归谁是，心魂向自宁。何当见尧舜，重为造生灵。
宋杜诗题在，风骚到此真。独来终日看，一为拂秋尘。古石生寒仞，春松脱老鳞。高僧眼根静，应见客吟神。
莫把毛生刺，低佪谒李膺。须防知佛者，解笑爱名僧。道性宜如水，诗情合似冰。还同莲社客，联唱遶香灯。
珍重岁寒烟，携来路几千。只应真典诰，消得苦磨研。正色浮端砚，精光动蜀笺。因君强濡染，舍此即忘筌。
西峰大雪开，万叠向空堆。客贵犹寻去，僧高肯不来。潭澄猿覰月，窦冷鹿眠苔。公子将才子，联题兴未回。
诗心何以传，所证自同禅。觅句如探虎，逢知似得仙。神清太古在，字好雅风全。曾沐星郎许，终惭是斐然。
欲布如膏势，先闻动地雷。云龙相得起，风电一时来。霡霂农桑野，冥蒙杨柳台。何人待晴暖，庭有牡丹开。
明月峰头石，曾闻学月明。别舒长夜彩，高照一村耕。颇乱无私理，徒惊鄙俗情。传云遭凿后，顽白在峥嵘。
仙掌峰前得，何当此见遗。百年衰朽骨，六尺岁寒姿。雪外兼松凭，泉边待月欹。他时出山去，犹谢见相随。
君游南国去，旅梦若为宁。一路随鸿雁，千峰遶洞庭。林明枫尽落，野黑烧初经。有兴寻僧否，湘西寺最灵。
发地才过膝，蟠根已有灵。严霜百草白，深院一林青。后夜萧骚动，空阶蟋蟀听。谁于千岁外，吟遶老龙形。
考槃应未永，聊此养闲疏。野趣今何似，诗题旧不如。春篁离箨尽，陂藕折花初。终要秋云是，从风恣卷舒。
日日冲残热，相寻入乱蒿。闲中滋味远，诗里是非高。碧耸新生竹，红垂半熟桃。时难未可出，且欲淬豪曹。
到处听时论，知君屈最深。秋风几西笑，抱玉但伤心。野水翻红藕，沧江老白禽。相思未相识，闻在蜀中吟。
叠叠叠岚寒，红尘翠里盘。前程有名利，此路莫艰难。云水侵天老，轮蹄到月残。何能寻四皓，过尽见长安。
日日沧江去，时时得意归。自能终洁白，何处悮翻飞。晚立银塘阔，秋栖玉露微。残阳苇花畔，双下钓鱼矶。
雪里曾迷我，笼中旧养君。忽从红蓼岸，飞出白鸥群。影照翘滩浪，翎濡宿岛云。鸳鸿解相忆，天上列纷纷。
浊世住终难，孤峰念永安。逆风眉磔磔，冲雪锡珊珊。石室关霞嫩，松枝拂藓干。岩猿应认得，连臂下句栏。
烦暑莫相煎，森森在眼前。暂来还尽日，独坐只闻蝉。草媚终难死，花飞卒未蔫。秋风舍此去，满箧贮新篇。
风雨如尧代，何心欲退藏。诸侯行教化，下国自耕桑。道挫时机尽，禅留话路长。前溪久不过，忽觉早禾香。
相于分倍亲，静论到吟真。王泽曾无外，风骚甚少人。鸿随秋过尽，雪向腊飞频。何处多幽胜，期君作近邻。
往年吟月社，因乱散扬州。未免无端事，何妨出世流。洞庭禅过腊，衡岳坐经秋。终说将衣钵，天台老去休。
天下艰难际，全家入华山。几劳丹诏问，空见使臣还。瀑布寒吹梦，莲峰翠湿关。兵戈阻相访，身老瘴云间。
波心精舍好，那岸是繁华。碍目无高树，当门即远沙。晨斋来海客，夜磬到渔家。石鼎秋涛静，禅回有岳茶。
名山知不远，长忆寺门松。昨晚登楼见，前年过夏峰。雨馀云脚树，风外日西钟。莫更来东岸，红尘没马踪。
秋声连岳树，草色遍汀洲。多事时为客，无人处上楼。云疏片雨歇，野阔九江流。欲向南朝去，诗僧有惠休。
翠湿僧窗里，寒堆鸟道边。静思寻去路，急遶落来泉。暮雨开青壁，朝阳照紫烟。二林多长老，谁忆上头禅。
清泉流眼底，白道倚岩棱。后夜禅初入，前溪树折冰。南凉来的的，北魏去腾腾。敢把吾师意，密传门外僧。
君话南徐去，迢迢过建康。弟兄新得信，鸿雁久离行。木落空林浪，秋残渐雪霜。闲游登北固，东望海苍苍。
日日见入寺，未曾含酒容。闲听老僧语，坐到夕阳钟。竹里行多影，花边偶过踪。犹言谢生计，随我去孤峰。
君来乞诗别，聊与怆前程。九野未无事，少年何远行。商云盘翠险，秦甸下烟平。应见周南化，如今在雍京。
处处碧萋萋，平原带日西。堪随游子路，远入鹧鸪啼。金谷园应没，夫差国已迷。欲寻兰蕙径，荒秽满汀畦。
华顶星边出，真宜上士家。无人触床榻，满屋贮烟霞。坐卧临天井，晴明见海涯。禅馀石桥去，屐齿印松花。
五老回无计，三峰去不成。何言谢云鸟，此地识公卿。梦愧将僧说，心嫌触类生。南朝古山寺，曾忆共寻行。
日日只腾腾，心机何以兴。诗魔苦不利，禅寂颇相应。砚满尘埃点，衣多作卧棱。如斯自消息，合是个闲僧。
荆楚腊将残，江湖苍莽间。孤舟载高兴，千里向名山。雪浪来无定，风帆去是闲。石桥僧问我，应寄岳茶还。
故人劳札翰，千里寄荆台。知恋文明在，来寻江汉来。群机喧白昼，陆海涨黄埃。得路应相笑，无成守死灰。
乱迸苔钱破，参差出小栏。层层离锦箨，节节露琅玕。直上心终劲，四垂烟渐宽。欲知含古律，试剪凤箫看。
行僧去湘水，归雁度荆门。彼此亡家国，东西役梦魂。多慵如长傲，久住不生根。曾问兴亡事，丁宁寄勿言。
妙刮筠篁制，纤柔玉柄同。拂蝇声满室，指月影摇空。敢舍经行外，常将宴坐中。挥谈一无取，千万愧生公。
燕燕知何事，年年应候来。却缘华屋在，长得好时催。花外衔泥去，空中接食回。不同黄雀意，迷逐网罗媒。
深谢高科客，名毡寄惠重。静思生朔漠，和雪长蒙茸。折坐资禅悦，铺眠减病容。他年从破碎，担去卧孤峰。
去岁逢京使，因还所寄诗。难留天上作，曾换月中枝。趣极僧迷旨，功深鬼不知。仍闻得名后，特地更忘疲。
忆就江僧乞，和烟得一茎。剪黄憎旧本，科绿惜新生。护噪蝉身稳，资吟客眼明。星郎有佳咏，雅合此君声。
旧寄炉峰下，杉松遶石房。年年五六月，江上忆清凉。久别应荒废，终归隔渺茫。何当便摇落，披衲玩秋光。
江皋正月雨，平陆亦波澜。半是峨嵋雪，重为泽国寒。农田淹寖尽，客櫂往来难。愁杀骚人路，沧浪正渺漫。
七十去百岁，都来三十春。纵饶生得到，终免死无因。密理方通理，栖真始见真。沃洲匡阜客，几劫不迷人。
旧友一千里，新诗五十篇。此文经大匠，不见已多年。趣极同无迹，精深合自然。相思把行坐，南望隔尘烟。
两论久研精，龙安受请行。春城雨雪霁，古寺殿堂明。白发老僧听，金毛师子声。同流有谁共，别著国风清。
嵩岳去值乱，匡庐回阻兵。中途息瓶锡，十载依公卿。不那猿鸟性，但怀林泉声。何时遂情兴，吟遶杉松行。
春山谷雨前，并手摘芳烟。绿嫩难盈笼，清和易晚天。且招邻院客，试煮落花泉。地远劳相寄，无来又隔年。
西京曾入内，东洛又朝天。圣上方虚席，僧中正乏贤。晨光金殿里，紫气玉帘前。知祝唐尧化，新恩异往年。
李洞僻相似，得诗先示师。鬼神迷去处，风日背吟时。格已搜清竭，名还着紫卑。从容味高作，翻为古人疑。
彭泽旧居在，匡庐翠叠前。因思从楚寺，便附入吴船。岸遶春残树，江浮晓霁天。应过虎溪社，伫立想诸贤。
猿鸟共不到，我来身欲浮。四边空碧落，绝顶正清秋。宇宙知何极，华夷见细流。坛西独立久，白日转神州。
子美曾吟处，吾师复去吟。是何多胜地，销得二公心。锦水流春阔，峨嵋叠雪深。时逢蜀僧说，或道近游黔。
霜须芸阁吏，久掩白云扉。来谒元戎后，还骑病马归。烟村蔬饮淡，江驿雪泥肥。知到中林日，春风长涧薇。
龙沙为别日，庐阜得书年。不见来香社，相思遶白莲。江僧归海寺，楚路接吴烟。老病何堪说，扶羸寄此篇。
柴门关树石，未省梦尘埃。落日啼猿里，同人有信来。自成为拙隐，难以谢多才。见说相思处，前峰对古台。
枪旗封蜀茗，圆洁制鲛绡。好客分烹煮，青蝇避动摇。陆生夸妙法，班女恨凉飙。多谢崔居士，相思寄寂寥。
诗家为政别，清苦日闻新。乱后无荒地，归来尽远人。宽容民赋税，憔悴吏精神。何必河阳县，空传桃李春。
万事皆可了，有诗门最深。古人难得志，吾子苦留心。野叠凉云朵，苔重怪木阴。他年立名字，笑我老双林。
春日上芳洲，经春兰杜幽。此时寻橘岸，昨日在城楼。鹭立青枫杪，沙沈白浪头。渔家好生计，檐底系扁舟。
阮肇迷仙处，禅门接紫霞。不知寻鹤路，几里入桃花。晚树阴摇藓，春潭影弄砂。何当见招我，乞与片生涯。
五金元造化，九炼更精新。敢谓长生客，将遗必死人。久餐应换骨，一服已通神。终逐淮王去，永抛浮世尘。
岂要私相许，君诗自入神。风骚何句出，瀑布一联新。□若长如此，名须远逐身。闲斋舒复卷，留滞忽经旬。
又向夔城去，知难动旅魂。自非亡国客，何虑断肠猿。滟滪分高仞，瞿塘露浅痕。明年期此约，平稳到荆门。
湖光摇翠木，灵洞叠云深。五月经行处，千秋桧柏阴。山形临北渚，僧格继东林。莫惜相招信，余心是此心。
远迹都如雁，南行又北回。老僧犹记得，往岁已曾来。话遍名山境，烧残黑栎灰。无因伴师往，归思在天台。
玉泉神运寺，寒磬彻琴堂。有境灵如此，为官兴亦长。吏愁清白甚，民乐赋输忘。闻说巴山县，今来尚忆张。
白石路重重，萦纡势忽穷。孤峰擎像阁，万木蔽星空。世论随时变，禅怀历劫同。良宵正冥目，海日上窗红。
九月将欲尽，幽丛始绽芳。都缘含正气，不是背重阳。采去蜂声远，寻来蝶路长。王孙归未晚，犹得泛金觞。
荆门与闽越，关戍隔三千。风雪扬帆去，台隍指海边。客情消旅火，王化似尧年。莫失春回约，江城谷雨前。
何处同嵇懒，吾徒道异诸。本无文字学，何有往来书。岳寺逍遥梦，侯门勉强居。相知在玄契，莫讶八行疏。
北来儒士说，许下有吟僧。白日身长倚，清秋塔上层。言虽依景得，理要入无征。敢望多相示，孱微老不胜。
五首新裁翦，搜罗尽指归。谁曾师古律，君自负天机。圣后求贤久，明公得隽稀。乘秋好携去，直望九霄飞。
褰帘听秋信，晚傍竹声归。多故堪伤骨，孤峰好拂衣。梧桐凋绿尽，菡萏堕红稀。却恐吾形影，嫌心与口违。
北风吹夏雨，和竹亚南轩。豆枕欹凉冷，莲峰入梦魂。窗多斜迸湿，庭遍瀑流痕。清兴知无限，晴来示一言。
风涛出洞庭，帆影入澄清。何处惊鸿起，孤舟趁月行。时难多战地，野阔绝春耕。骨肉知存否，林园近郡城。
疏野还如旧，何曾称在城。水边无伴立，天际有山横。落日云霞赤，高窗笔砚明。鲍昭多所得，时忆寄汤生。
入寺先来此，经窗半在湖。秋风新菡萏，暮雨老菰蒲。任听浮生速，能消默坐无。语来灯焰短，嘒唳发高梧。
忽忽动中私，人间何所之。老过离乱世，生在太平时。桃李春无主，杉松寺有期。曾吟子山赋，何啻旧凌迟。
东越常悬思，山门在永嘉。秋光浮楚水，帆影背长沙。城黑天台雨，村明海峤霞。时寻谢公迹，春草有瑶花。
嘉遁有新吟，因僧寄竹林。静思来鸟外，闲味遶松阴。兵寇凭凌甚，溪山几许深。休为反招隐，携取一相寻。
雨霁湘楚晚，水凉天亦澄。山中应解夏，渡口有行僧。鸟列沧洲队，云排碧落层。孤峰磬声绝，一点石龛灯。
所向似无端，风前吟凭栏。旁人应闷见，片水自闲看。碧底红鳞鬣，澄边白羽翰。南山众木叶，飘著竹声干。
百病煎衰朽，栖迟战国中。思量青壁寺，行坐赤松风。道寄虚无合，书传往复空。可怜禅月子，香火国门东。
塔耸层峰后，碑镌巨石新。不知将一句，分付与何人。静坐云生衲，空山月照真。后徒游礼者，犹认指迷津。
故园虽不远，那免怆行思。莽苍平湖路，霏微过雪时。全无山阻隔，或有客相随。得见交亲后，春风动柳丝。
万物都寂寂，堪闻弹正声。人心尽如此，天下自和平。湘水泻秋碧，古风吹太清。往年庐岳奏，今夕更分明。
别后闻餐饵，相逢讶道情。肌肤红色透，髭发黑光生。仙洞谁传与，松房自炼成。常蒙远分惠，亦觉骨毛轻。
我衰君亦老，相忆更何言。除泥安禅力，难医必死根。梅寒争雪彩，日冷让冰痕。早晚东归去，同寻入石门。
早向文章里，能降少壮心。不愁人不爱，闲处自闲吟。水国云雷阔，僧园竹树深。无嫌我衰飒，时此一相寻。
两岸山青映，中流一櫂声。远无风浪动，正向夕阳横。岛屿蝉分宿，沙洲客独行。浩然心自合，何必濯吾缨。
孤舸凭幽窗，清波逼面凉。举头还有碍，低眼即无妨。瞥过沙禽翠，斜分夕照光。何时到山寺，上阁看江乡。
永日还欹枕，良宵亦曲肱。神闲无万虑，壁冷有残灯。香影浮龛象，瓶声著井冰。寻思到何处，海上断崖僧。
眼暗心还白，逢春强凭栏。因闻积雨夜，却忆旧山寒。竹撼烟丛滑，花烧露朵干。故人相会处，应话此衰残。
了然知是梦，既觉更何求。死入孤峰去，灰飞一烬休。云无空碧在，天静月华流。免有诸徒弟，时来吊石头。
凉风动行兴，含笑话临途。已得身名了，全忘客道孤。乡程过百越，帆影遶重湖。家在飞鸿外，音书可寄无。
衡岳去都忘，清吟恋省郎。淹留才半月，酬唱颇盈箱。雪长松柽格，茶添语话香。因论乐安子，年少老篇章。
峨嵋来已远，衡岳去犹赊。南浦悬帆影，西风乱荻花。天涯遥梦泽，山众近长沙。有兴多新作，携将大府夸。
西园罢宴游，东阁念林丘。特减花边峭，来添竹里幽。忆过阳朔见，曾记大湖求。从此频吟遶，归山意亦休。
大圣威灵地，安公宴坐踪。未知长寂默，不见久从容。塔影高群木，江声压暮钟。此游幽胜后，来梦亦应重。
每到秋残夜，灯前忆故乡。园林红橘柚，窗户碧潇湘。离别身垂老，艰难路去长。弟兄应健在，兵火里耕桑。
正拥寒灰次，何当惠寂寥。且留连夜向，未敢满炉烧。必恐吞难尽，唯愁拨易消。豪家捏为兽，红迸锦茵焦。
一百二十日，煎熬几不胜。忆归沧海寺，冷倚翠崖棱。旧扇犹操执，新秋更郁蒸。何当见凉月，拥衲访诗朋。
山门摇落空，霜霰满杉松。明月行禅处，青苔遶石重。泉声喧万壑，钟韵遍千峰。终去焚香老，同师大士踪。
敢望重缘饰，微茫洞壑春。坐看终未是，归卧始应真。已觉心中朽，犹怜四面新。不因公子鉴，零落几成尘。
邻井双梧上，一蝉鸣隔墙。依稀旧林日，撩乱遶山堂。难嘿吟风口，终清饮露肠。老僧加护物，应任噪残阳。
金刀闪冷光，一剃一清凉。未免随朝夕，依前长雪霜。夏林欹石腻，春涧水泉香。向老凋疏尽，寒天不出房。
敢谓神仙手，多怀老比丘。编联来鹿野，酬唱在龙楼。洛浦精灵慑，邙山鬼魅愁。二南风雅道，从此化东周。
西江东注急，孤櫂若流星。风浪相随白，云中独过青。他时谁共说，此路我曾经。好向吴朝看，衣冠尽汉庭。
忆在匡庐日，秋风八月时。松声虎溪寺，塔影雁门师。步碧葳蕤径，吟香菡萏池。何当旧泉石，归去洗心脾。
山下人来说，多时不下山。是应终未是，闲得且须闲。海面云归窦，猿边月上关。寻思乱峰顶，空送衲僧还。
日日加衰病，心心趣寂寥。残阳起闲望，万木耸寒条。楚寺新为客，吴江旧看潮。此怀何以寄，风雨暮萧萧。
竟陵兵革际，归复旧园林。早岁为官苦，常闻说此心。海边山夜上，城外寺秋寻。应讶嵩峰约，蹉跎直到今。
昼公评众制，姚监选诸文。风雅谁收我，编联独有君。馀生终此道，万事尽浮云。争得重携手，探幽楚水𣸣。
功到难搜处，知难始是诗。自能探虎子，何虑屈男儿。此道真清气，前贤早白髭。须教至公手，不惜付丹枝。
见君诗自别，君是继诗人。道出千途外，功争一字新。寂寥中影迹，霜雪里精神。待折东堂桂，归来更苦辛。
清洛碧嵩根，寒流白照门。园林经难别，桃李几株存。衰老江南日，凄凉海上村。闲来晒朱绂，泪滴旧朝恩。
庾信哀何极，仲宣悲苦多。因思学文赋，不胜弄干戈。自古有如此，于今终若何。到头重策蹇，归去旧烟萝。
门底桃源水，涵空复映山。高吟烟雨霁，残日郡楼间。变俗真无事，分题是不闲。寻思章岸见，全未有年颜。
往年长白山，发愤忍饥寒。埽叶雪霜湿，读书唇齿干。群经通讲解，八十尚轻安。今日江南寺，相逢话世难。
我亦游山者，常经旧所经。雪消天外碧，春晓海中青。可见乱离世，况临衰病形。怜君此行兴，独入白云屏。
残照玉梁巅，峨峨远櫂前。古来传胜异，人去学神仙。白鹿老碧壑，黄猿啼紫烟。谁心共无事，局上度流年。
闻说征人说，呜呜何处边。孤城沙塞地，残月雪霜天。会转胡风急，吹长碛雁连。应伤汉车骑，名未勒燕然。
毕竟将何状，根元在正思。达人皆一贯，迷者自多岐。触类风骚远，怀贤肺腑衰。河桥送别者，二子好相知。
莎径荒芜甚，君应共此情。江村雷雨发，竹屋梦魂惊。社过多来燕，花繁渐老莺。相思意何切，新作未曾评。
十万雄军幕，三千上客才。何当谈笑外，远慰寂寥来。骚雅锵金掷，风流醉玉颓。争知江雪寺，老病向寒灰。
南州无百战，北地有长征。闲杀何从事，伤哉苏子卿。江楼联雪句，野寺看春耕。门外沧浪水，风波杂雨声。
去年曾到此，久立滞前程。岐路时难处，风涛晚未平。汀蝉含老韵，岸荻簇枯声。莫泥关河险，多游自远行。
一战偶不捷，东归计未空。还携故书剑，去谒旧英雄。楚雪连吴树，西江正北风。男儿艺若是，会合值明公。
穿凿堪伤骨，风骚久痛心。永言无绝唱，忽此惠希音。杨柳江湖晚，芙蓉岛屿深。何因会仙手，临水一披襟。
诗在混茫前，难搜到极玄。有时还积思，度岁未终篇。片月双松际，高楼阔水边。前贤多此得，风味若为传。
大仰禅栖处，杉松到顶阴。下来虽有路，归去每无心。鸟道峰形直，龙湫石影深。径行谁得见，半夜老猿吟。
为儒老双鬓，勤苦竟何如。四海方磨剑，空山自读书。石围泉眼碧，秋落洞门虚。莫虑搜贤僻，征君旧此居。
汉地从休马，胡家自牧羊。都来销帝道，浑不用兵防。草上孤城白，沙翻大漠黄。秋风起边雁，一一向潇湘。
声异蟪蛄声，听须是正听。无风来竹院，有月在莎庭。虽不妨调瑟，多堪伴诵经。谁人向秋夕，为尔欲忘形。
西望郑先生，焚修在杳冥。几番松骨朽，未换鬓根青。石阙凉调瑟，秋坛夜拜星。俗人应抚掌，闲处诵黄庭。
堪笑修仙侣，烧金觅大还。不知消息火，只在寂寥关。鬓白炉中术，魂飞海上山。悲哉五千字，无用在人间。
楚树雪晴后，萧萧落晚风。因思故国夜，临水几株空。煮茗烧干脆，行苔踏烂红。来年未离此，还见碧丛丛。
潇湘多胜异，宗社久裴回。兄弟同游去，幽奇尽采来。只应求妙唱，何以示寒灰。上国携归后，唯呈不世才。
道自闲机长，诗从静境生。不知春艳尽，但觉雅风清。竹腻题幽碧，蕉干裂脆声。何当九霄客，重叠记无名。
禅玄无可并，诗妙有何评。五七字中苦，百千年后清。难求方至理，不朽始为名。珍重重相见，忘机话此情。
大道多大笑，寂寥何以论。霜枫翻落叶，水鸟啄闲门。服药还伤性，求珠亦损魂。无端凿混沌，一死不还源。
宫锦三十段，金梭新织来。殷勤谢君子，迢递寄寒灰。𬸚𬸦对鼓舞，神仙双裴回。谁当巧裁制，披去升瑶台。
渐渐见苔青，疏疏遍地生。闲穿藤屐起，乱踏石阶行。野鸟啼幽树，名僧笑此情。残阳竹阴里，老圃打门声。
幽人还爱云，才子已从军。可信鸳鸿侣，更思麋鹿群。新题虽有寄，旧论竟难闻。知己今如此，编联悉欲焚。
日日扫复洒，不容纤物侵。敢望来客口，道似主人心。蚁过光中少，苔依润处深。门前亦如此，一径入疏林。
红霞青壁底，石室薜萝垂。应有迷仙者，曾逢采药时。桃花饶两颊，松叶浅长髭。直是来城市，何人识得伊。
由来喧滑境，难驻寂寥踪。逼夏摇孤锡，离城入乱峰。云门应近寺，石路或穿松。知在栖禅外，题诗寄北宗。
野鸭殊家鸭，离群忽远飞。长生缘甚瘦，近死为伤肥。江海游空阔，池塘啄细微。红兰白𬞟渚，春暖刷毛衣。
旦暮馀生在，肌肤十分无。眠寒半榻朽，立月一株枯。梦已随双树，诗犹却万夫。名山未归得，可惜死江湖。
铁柱东湖岸，寺高人亦闲。往年曾每日，来此看西山。竹径青苔合，茶轩白鸟还。而今在天末，欲去已衰颜。
形影更谁亲，应怀漆道人。片言酬凿齿，半偈伏姚秦。榛莽池经烧，蒿莱寺过春。心期重西去，一共吊遗尘。
相思恨相远，至理那时何。道笑忘言甚，诗嫌背俗多。青苔闲阁闭，白日断人过。独上西楼望，荆门千万坡。
彼此无消息，所思江汉遥。转闻多患难，甚说远相招。老至何悲叹，生知便寂寥。终期踏松影，携手虎溪桥。
不惜白日短，乍容清夜长。坐闻风露滴，吟觉骨毛凉。兴寝无诸病，空闲有一床。天明振衣起，苔砌落花香。
事转闻多事，心休话苦心。相留明月寺，共忆白云岑。藓壁残虫韵，霜轩倒竹阴。开门又言别，谁竟慰尘襟。
华顶危临海，丹霞里石桥。曾从国清寺，上看月明潮。好鸟亲香火，狂泉喷泬寥。欲归师智者，头白路迢迢。
年少作初官，还如行路难。兵荒经邑里，风俗久凋残。照砚花光淡，漂书柳絮干。聊应充侍膳，薄俸继朝餐。
渔翁那会我，傲兀苇边行。乱世难逸迹，乘流拟濯缨。江花红细碎，沙鸟白分明。向夕题诗处，春风斑竹声。
楚后萍台下，相逢九日时。干戈人事地，荒废菊花篱。我已多衰病，君犹尽黑髭。皇天安罪得，解语便吟诗。
名家宰名邑，将谓屈锋铓。直是难苏俗，能消不下堂。冰痕生砚水，柳影透琴床。何必称潇洒，独为诗酒狂。
积雨向春阴，冥冥独院深。已无花落地，空有竹藏禽。檐溜声何暴，邻僧影亦沈。谁知力耕者，桑麦最关心。
莫问疏人事，王侯已任伊。不妨随野性，还似在山时。静入无声乐，狂抛正律诗。自为仍自爱，清净里寻思。
莫问伊嵇懒，流年已付他。话通时事少，诗着野题多。梦外春桃李，心中旧薜萝。浮生此不悟，剃发竟如何。
莫问休行脚，南方已遍寻。了应须自了，心不是他心。赤水珠何觅，寒山偈莫吟。谁同论此理，杜口少知音。
莫问孱愚格，天应只与闲。合居长树下，那称众人间。迹绝为真隐，机忘是大还。终当学支遁，买取个青山。
莫问无求意，浮云喻可知。满盈如不戒，倚伏更何疑。乐矣贤颜子，穷乎圣仲尼。已过知命岁，休把运行推。
莫问闲行趣，春风野水涯。千门无谢女，两岸有杨花。好鹤曾为客，真龙或作蛇。踌蹰自回首，日脚背楼斜。
莫问真消息，中心只自知。清风含笑咏，明月混希夷。坏衲凉天拥，玄文静夜披。善哉温伯子，言望至公知。
莫问休持钵，从贫乞已疏。侯门叨月俸，斋食剩年储。簪履三千外，形骸六十馀。旧峰呵练若，松径接匡庐。
莫问依刘迹，金台又度秋。威仪非上客，谭笑愧诸侯。礼许无拘检，诗推异辈流。东林未归得，摇落楚江头。
莫问无机性，甘名百钝人。一床铺冷落，长日卧精神。分已疏知旧，诗还得意新。多才碧云客，时或此相亲。
莫问关门意，从来寡往还。道应归淡泊，身合在空闲。四面苔围绿，孤窗雨洒斑。梦寻何处去，秋色水边山。
莫问□□□，□□逐性情。人间高此道，禅外剩他名。夏□松边坐，秋光水畔行。更无时忌讳，容易得题成。
莫问多山兴，晴楼独凭时。六年沧海寺，一别白莲池。句早逢名匠，禅曾见祖师。冥搜与真性，清外认扬眉。
莫问衰残质，流光速可悲。寸心修未了，长命欲何为。坐卧身多倦，经行骨渐疲。分明说此苦，珍重竺干师。
莫问野腾腾，劳形已不能。殷勤无上士，珍重有名僧。坐觉心心默，行思步步冰。终归石房里，一点夜深灯。
病起见王化，融融古帝乡。晓烟凝气紫，晚色作云黄。四野歌丰稔，千门唱乐康。老身仍未死，犹咏好风光。
病起见图画，云门兴似饶。衲衣棕笠重，嵩岳华山遥。命在斋犹赴，刀闲发尽凋。秋光渐轻健，欲去倚江桥。
病起见苔钱，规模遍地圆。儿童扫不破，子母自相连。润屋何曾有，缘墙谩可怜。虚教作铜臭，空使外人传。
病起见庭竹，君应悲我情。何妨甚消瘦，却称苦修行。每谢侵床影，时回傍枕声。秋来渐平复，吟遶骨毛轻。
病起见生涯，资缘觉甚奢。方袍嫌垢弊，律服变光华。颇愧同诸俗，何尝异出家。三衣如两翼，珍重汝寒鸦。
病起见秋扇，风前悟感伤。念予当咽绝，得尔致清凉。沙鹭如摇影，汀莲似绽香。不同婕妤咏，托意怨君王。
病起见衰叶，飘然似我身。偶乘风有韵，初落地无尘。纵得红霑露，争如绿带春。因伤此怀抱，聊寄一篇新。
病起见庭柏，青青我不任。力扶干瘦骨，勉对岁寒心。韵谢疏篁合，根容片石侵。衰残想长寿，时倚就闲吟。
病起见庭莲，风荷已飒然。开时闻馥郁，枕上正缠绵。本在沧江阔，移来碧沼圆。却思香社里，叶叶漏声连。
病起见庭菊，几劳栽种工。可能经卧疾，相倚自成丛。翠萼低含露，金英尽亚风。那知予爱尔，不在酒杯中。
病起见庭石，岂知经夏眠。不能资药价，空自作苔钱。翠忆蓝光底，青思瀑影边。岩僧应笑我，细碎种阶前。
病起见庭莎，绿阶傍竹多。遶行犹未得，静听复如何。蟋蟀幽中响，蟪蛄深处歌。不缘田地窄，剩种任婆娑。
病起见苔色，凝然阵未枯。浅深围柱础，诘曲遶廊庑。碧翠文相间，青黄势自铺。为钱虚玷染，毕竟不如无。
病起见秋月，正当三五时。清光应鉴我，幽思更同谁。惜坐身犹倦，牵吟气尚羸。明年七十六，约此健相期。
病起见闲云，空中聚又分。滞留堪笑我，舒卷不如君。触石终无迹，从风或有闻。仙山足鸾凤，归去自同群。
初宵飞霰急，竹树洒干轻。不是知音者，难教爱此声。渐凌孤烛白，偏激苦心清。堪笑同文友，忘眠坐到明。
忆过巴陵岁，无人问去留。中宵满湖月，独自在僧楼。渔父真闲唱，灵均是谩愁。今来欲长往，谁借木兰舟。
龙山门不远，鹿苑路非遥。合逐闲身去，何须待客招。年华残两鬓，筋骨倦长宵。闻说峰前寺，新修白石桥。
竟陵西别后，遍地起刀兵。彼此无缘着，云山有处行。久吟难敌句，终忍不求名。年鬓俱如雪，相看眼且明。
为子歌行乐，西南入武陵。风烟无战士，宾榻有吟僧。山遶军城叠，江临寺阁层。遍寻幽胜了，湘水泛清澄。
九经三史学，穷妙又穷微。长白山初出，青云路欲飞。江僧酬雪句，沙鹤识麻衣。家在黄河北，南来偶未归。
闻有难名境，因君住更名。轩窗中夜色，风月遶滩声。客好过无厌，禽幽画不成。终期一寻去，聊且寄吟情。
燕雀语相和，风池满芰荷。可惊成事晚，殊喜得闲多。竹众凉欺水，苔繁绿胜莎。无惭孤圣代，赋咏有诗歌。
下浸与高盘，不为行路难。是非真险恶，翻覆作峰峦。漆愧同时黑，朱惭巧处丹。令人畏相识，欲画白云看。
却忆西峰顶，经行绝爱憎。别来心念念，归去雪层层。石坞寻春笋，苔龛续夜灯。应悲尘土里，追逐利名僧。
竹里安禅处，生涯一印灰。经年乞食过，昨日谏臣来。愧把黄梅偈，曾酬白雪才。因令识鸟迹，重叠在苍苔。
树石丛丛别，诗家趣向幽。有时闲客散，始觉细泉流。蝶到琴棋畔，花过岛屿头。月明红藕上，应见白龟游。
寺北闻湘浪，窗南见岳云。自然高日用，何要出人群。瓦滴残松雨，香炉匝印文。近年精易道，疑者晓纷纷。
半年离别梦，来往即湖边。两幅关山雪，寻常在眼前。项容藏古翠，张藻卷寒烟。蓝淀图花鸟，时人不惜钱。
可能东海子，清苦在贫居。扫地无闲客，堆窗有古书。少年犹若此，向老合何如。去岁频相访，今来见亦疏。
楚外同文在，荆门得信时。几重相别意，一首晚秋诗。日暮山沈雨，莲残水满池。登楼试南望，为子动归思。
闻思相送后，幽院闭苔钱。使我吟还废，闻君病未痊。听秋唯困坐，怕客但佯眠。可惜东窗月，无寥过一年。
岁岁逢寒食，寥寥古寺家。踏青思故里，垂白看杨花。原野稀疏雨，江天冷澹霞。沧浪与湘水，归恨共无涯。
瀑布见高低，岩开岩壁西。碧云多旧作，红叶几新题。滴沥中疏磬，嵌空半倚梯。仍闻樵子径，□不到前溪。
万里八九月，一身西北风。自从相示后，长记在吟中。见说南游远，堪怀我姓同。江边忽得信，回到岳门东。
禅月有名子，相知面未曾。笔精垂壁溜，诗涩滴杉冰。蜀国从栖泊，芜城几废兴。忆归应寄梦，东北过金陵。
忆别匡山日，无端是远游。却回看五老，翻悔上孤舟。蹭蹬三千里，蹉跎二十秋。近来空寄梦，时到虎溪头。
闻君彭泽住，结构近陶公。种菊心相似，尝茶味不同。湖光秋枕上，岳翠夏窗中。八月东林去，吟香菡萏风。
一千篇里选，三百首菁英。玉尺新量出，金刀旧剪成。锦江增古翠，仙掌减元精。自此为风格，留传诸后生。
枕上稍醒醒，忽闻蝉一声。此时知不死，昨日即前生。更欲临窗听，犹难策杖行。寻应同蜕壳，重饮露华清。
曾寻湘水东，古翠积秋浓。长老禅栖处，半天云盖峰。闲床饶得石，杂树少于松。近有谁堪语，浏阳妙指踪。
落多秋亦晚，窗外见诸邻。世上谁惊尽，林间独扫频。萧骚微月夜，重叠早霜晨。昨日繁阴在，莺声树树春。
遶岳复沿湘，衡阳又耒阳。不堪思北客，从此入南荒。旦夕多猿狖，淹留少雪霜。因经杜公墓，惆怅学文章。
天际卓寒青，舟中望晚晴。十年关梦寐，此日向峥嵘。巨石凌空黑，飞泉照夜明。终当蹑孤顶，坐看白云生。
出岳与入岳，前题继后题。遍寻僧壁上，多在雁峰西。近说游江寺，将谁话石梯。相思立高𪩘，山下草萋萋。
霜繁野叶飞，长老卷行衣。浮世不知处，白云相待归。磬和天籁响，禅动岳神威。莫便言长往，劳生待发机。
猎猎寒芜引，承风势不还。放来应有主，焚去到何山。焰入空蒙里，烟飞苍莽间。石中有良玉，惆怅但伤颜。
西峰残照东，瀑布洒冥鸿。闲忆高窗外，秋晴万里空。藤阴藏石磴，衣毳落杉风。日有谁来觅，层层鸟道中。
威仪何贵重，一室贮水清。终日松杉径，自多虫蚁行。像前孤立影，钟外数珠声。知悟修来事，今为第几生。
所见背时情，闲行亦独行。晚凉思水石，危阁望峥嵘。雨外残云片，风中乱叶声。旧山吟友在，相忆梦应清。
百岁禅师说，先师指此松。小年行道遶，早见偃枝重。月槛移孤影，秋亭卓一峰。终当因夜电，拏攫从云龙。
闲地从莎藓，谁人爱此心。琴棋怀客远，风雪闭门深。枕外江滩响，窗西树石阴。他年衡岳寺，为我一相寻。
栖托近佳人，应怜巧语新。风光华屋暖，弦管牡丹晨。远采江泥腻，双飞麦雨匀。差池自有便，敢触杏梁尘。
日用是何专，吟疲即坐禅。此生还可喜，馀事不相便。头白无邪里，魂清有象先。江花与芳草，莫染我情田。
四邻无俗迹，终日大开门。水晚来边雁，林秋下楚猿。一家随难在，双眼向书昏。沈近骚人庙，吟应见古魂。
遗篇三百首，首首是遗冤。知到千年外，更逢何者论。离秦空得罪，入蜀但听猿。还似长沙祖，唯馀赋𫛳言。
自归城里寺，长忆宿山门。终夜冥心客，诸峰叫月猿。岚光生眼力，泉滴爽吟魂。只待游方遍，还来埽树根。
扰扰一京尘，何门是了因。万重千叠嶂，一去不来人。鸟道春残雪，萝龛昼定身。寥寥石窗外，天籁动衣巾。
二生俱我友，清苦辈流稀。旧国居相近，孤帆秋共归。残阳沙鸟乱，疏雨岛枫飞。几宿多山处，猿啼烛影微。
孤窗烛影微，何事阻吟思。兄弟断消息，山川长路岐。日沈栖鹤坞，霜著叫猿枝。可想为怀抱，多愁多难时。
客思寻常动，未如今断魂。路岐经乱后，风雪少人村。大泽鸣寒雁，千峰啼昼猿。争教此时白，不上鬓须根。
岳僧传的信，闻在麓山亡。郡有为诗客，谁来一影堂。梦休寻灞浐，迹已绝潇湘。远忆同吟石，新秋桧柏凉。
根本似玫瑰，繁英刾外开。香高藂有架，红落地多苔。去住闲人看，晴明远蝶来。牡丹先几日，销歇向尘埃。
独携谭柄去，千里指人寰。未断生徒望，难教白日闲。空江横落照，大府向西山。好骋陈那孔，谁云劫石顽。
万壑云霞影，千年松桧声。如何教下士，容易信长生。月共虚无白，香和沆𤅈清。闲寻古廊画，记得列仙名。
七泽过名山，相逢黄落残。杉松开寺晚，泉月话心寒。祖遍诸方礼，经曾几处看。应怀出家院，紫阁近长安。
万木冻欲折，孤根暖独回。前村深雪里，昨夜一枝开。风遰幽香去，禽窥素艳来。明年如应律，先发映春台。
落石几万仞，冷声飘远空。高秋初雨后，半夜乱山中。只有照壁月，更无吹叶风。几曾庐岳听，到晓与僧同。
独自担琴鹤，还归瀑布东。逍遥非俗趣，杨柳谩春风。草遶村程绿，花盘石磴红。他时许相觅，五老乱云中。
仙子弄瑶琴，仙山松月深。此声含太古，谁听到无心。洒石霜千片，歕崖泉万寻。何人传指法，携向海中岑。
善卷台边寺，松筠遶祖堂。秋声度风雨，晓色遍沧浪。白石同谁坐，清吟过我狂。近闻为古律，雅道更重光。
外物尽已外，闲游且自由。好山逢过夏，无事住经秋。树影残阳寺，茶香古石楼。何时定休讲，归漱虎溪流。
太尉遗孤井，寒澄七百年。未闻陵谷变，终与姓名传。影浸无风树，光含有月天。林僧晓来此，满汲洒金田。
万卷功何用，徒称处士休。闲欹太湖石，醉听洞庭秋。道在谁开口，诗成自点头。中间欲相访，寻便阻戈矛。
外事休关念，灰心独闭门。无人来问我，白日又黄昏。灯集飞蛾影，窗销迸雪痕。中心自明了，一句祖师言。
范蠡东浮阔，灵均北泛长。谁知远烟浪，别有好思量。故国门前急，天涯照里忙。难收上楼兴，渺漫正斜阳。
万国争名地，吾师独此闲。题诗招上相，看雪下南山。内殿承恩久，中条进表还。常因秋贡客，少得掩禅关。
禅外求诗妙，年来鬓已秋。未尝将一字，容易谒诸侯。挂梦山皆远，题名石尽幽。敢言梁太子，傍采碧云流。
冥搜从少小，随分得淳元。闻说吟僧口，多传过蜀门。相寻江岛上，共看夏云根。坐落迟迟日，新题互把论。
苦被流年迫，衰羸老病情。得归青嶂死，便共白云生。树枿烧炉响，崖棱蹑屐声。此心人信否，魂梦自分明。
雨多残暑歇，蝉急暮风清。谁有闲心去，江边看水行。河遥红蓼簇，野阔白烟平。试折秋莲叶，题诗寄竺卿。
已尽沧浪兴，还思相楚行。鬓全无旧黑，诗别有新清。暂憩临寒水，时来扣静荆。囊中有灵药，终不献公卿。
匡社经行外，沃洲禅宴馀。吾师还继此，后辈复何如。江上传风雅，静中时卷舒。堪随乐天集，共伴白芙蕖。
已觉秋空极，更堪寥泬青。只应容好月，争合有妖星。耿耿高河截，翛翛一雁经。曾于洞庭宿，上下彻心灵。
伯阳遗妙旨，杳杳与冥冥。说即非难说，行还不易行。药中迷九转，心外觅长生。毕竟荒原上，一盘蒿陇平。
夷门诗客至，楚寺闭萧骚。老病语言涩，少年风韵高。难于寻阆岛，险甚涉云涛。珍重西归去，无忘役思劳。
幸附全材长，良工𣃁器殊。千林文柏有，一尺锦榴无。品格宜仙果，精光称玉壶。怜君远相寄，多愧野蔬麤。
别后知何趣，搜奇少客同。几层山影下，万树雪声中。晚鼎烹茶绿，晨厨爨粟红。何时携卷出，世代有名公。
荆门来几日，欲往又囊空。远客归南越，单衣背北风。近乡微有雪，到海渐无鸿。努力成诗业，无谋谒至公。
乍临毛发竖，双壁夹湍流。白日鸟影过，青苔龙气浮。蔽空云出石，应祷雨翻湫。四面耕桑者，先闻贺有秋。
南国搜奇久，偏伤杜甫坟。重来经汉浦，又去入嵩云。旧别人稀见，新朝事渐闻。莫将高尚迹，闲处傲明君。
岳顶休高卧，荆门访掩扉。新诗遗我别，旧约与谁归。贤路曾无滞，良时肯自违。明年窥日窟，仙桂露霏微。
行心宁肯住，南去与谁群。碧落高空处，清秋一片云。穿林瓶影灭，背雨锡声分。应笑游方久，龙钟楚水𣸣。
已闻人舍地，结构旧基平。一面湖光白，邻家竹影清。应难寻辇道，空说是王城。谁信兴亡迹，今来有磬声。
数日不见日，飘飘势忽开。虽无忙事出，还有故人来。已尽南檐滴，仍残北牖堆。明朝望平远，相约在春台。
南邻阻杖藜，屐齿遶床泥。漠漠门长掩，迟迟日又西。不知何兴味，更有好诗题。还忆东林否，行苔傍虎溪。
白首从颜巷，青袍去佐官。只应微俸禄，聊补旧饥寒。地说丘墟甚，民闻旱歉残。春风吹绮席，宾主醉相欢。
万井追寒食，闲扉独不开。梨花应折尽，柳絮自飞来。梦觉怀仙岛，吟行遶砌苔。浮生已悟了，时节任相催。
洞庭云梦秋，空碧共悠悠。孟子狂题后，何人更倚楼。日西来远棹，风外见平流。终欲重寻去，僧窗古岸头。
连夜因风雪，相留在寂寥。禅心谁指示，诗卷自焚烧。语默邻寒漏，窗扉向早朝。天台若长往，还渡海门潮。
青溪知不远，白首要难归。空想烟云里，春风鸾鹤飞。谁论传法偈，自补坐禅衣。未谢侯门去，寻常即掩扉。
朝衣闲典尽，酒病觉难医。下世无遗恨，传家有大诗。新坟青嶂叠，寒食白云垂。长忆招吟夜，前年风雪时。
春风吹蓑衣，暮雨滴箬笠。夫妇耕共劳，儿孙饥对泣。田园高且瘦，赋税重复急。官仓鼠雀群，共待新租入。
双双野田雀，上下同饮啄。暖去栖蓬蒿，寒归傍篱落。殷勤避罗网，乍可遇雕鹗。雕鹗虽不仁，分明在寥廓。
尔既能于灵，应久存其生。尔既能于瑞，胡得迷其死。刳肠徒自屠，曳尾复何累。可怜濮水流，一叶泛庄子。
大野有贤人，大朝有圣君。如何彼浮云，掩蔽白日轮。安得东南风，吹散八表外。使之天下人，共见尧眉彩。
夜钓洞庭月，朝醉巴陵市。却归君山下，鱼龙窟边睡。生涯在何处，白浪千万里。曾笑楚臣迷，苍黄汨罗水。
矻矻被吟牵，因师贾浪仙。江山风月处，一十二三年。雅颂在于此，浮华致那边。犹惭功未至，谩道近千篇。
到来江上久，谁念旅游心。故国无秋信，邻家有夜砧。坐遥翻不睡，愁极却成吟。即恐髭连鬓，还为白所侵。
无才加性拙，道理合藏踪。是处非深远，其山已万重。经时邻境战，独夜隔云舂。昨日泉中见，常鱼亦化龙。
不难饶白发，相续是滩波。避世嫌身晚，思家乞梦多。暑衣经雪着，冻砚向阳呵。岂谓临岐路，还闻圣主过。
天高紫阁侵，隐者信沈沈。道长年兼长，云深草复深。如非禅客见，即是猎人寻。北笑长安道，埃尘古到今。
锺陵城外住，喻似玉沈泥。道直贫嫌杀，神清语亦低。雪深加酒债，春尽减诗题。记得曾邀宿，山茶独自携。
一生吟兴僻，方见业精微。事若终难得，乡应不易归。乱收西日叶，双掩北风扉。合国诸卿相，皆曾着布衣。
布褐东南隐，相传继谢敷。高谭夫子道，静看海山图。事免伤心否，碁逢敌手无。关中花数内，独不见菖蒲。
舟行复陆行，始得到咸京。准拟何人口，吹嘘六义名。乱山遥减翠，丛菊早含英。衣锦还乡日，他时有此荣。
力进凭诗业，心焦阙问安。远行无处易，孤立本来难。楚月船中没，秦星马上残。明年有公道，更以命推看。
格外缀清诗，诗名独得知。闲居公道日，醉卧牡丹时。海鸟和涛望，山僧带雪期。仍闻称处士，圣主肯相违。
无愁无累者，偶向市朝游。此后乘孤艇，依前入乱流。高眠歌圣日，下钓坐清秋。道不离方寸，而能混俗求。
万里去非忙，惟携贮药囊。山家消夜景，酒肆过年光。立鹤洲侵浪，喧蛬壁近床。谁人临上路，乞得变髭方。
久食主人鱼，春来复旧居。远无千里浪，轻有半船书。过片晴云淡，消残暮雪虚。岳阳多异境，搜思勿令疏。
长安冬欲尽，又送一遗贤。醉后情浑可，言休理不然。射衣秦岭雪，摇月汉江船。亦过春兼夏，回期信有蝉。
长安人扰扰，独自有闲心。海上山中去，风前月下吟。引猿秋果熟，藏鹤晓云深。易姓更名数，难教弟子寻。
诗为儒者禅，此格的惟仙。古雅如周颂，清和甚舜弦。冰生听瀑句，香发早梅篇。想得吟成夜，文星照楚天。
九冬三十夜，寒与暖分开。坐到四更后，身添一岁来。鱼灯延腊火，兽炭化春灰。青帝今应老，迎新见几回。
多才与命违，末路忆柴扉。白发何人问，青山一剑归。晴烟独鸟没，野渡乱花飞。寂寞长亭外，依然空落晖。
青门聊极望，何事久离群。芳草失归路，故乡空暮云。信回陵树老，梦断灞流分。兄弟正南北，鸿声堪独闻。
五城初罢构，海上忆闲行。触雪麻衣静，登山竹锡轻。天寒岳寺出，日晚岛泉清。坐与幽期遇，何湖心渺冥。
行人方倦役，到此似还乡。流水来关外，青山近洛阳。溪云归洞鹤，松月半轩霜。坐恐晨钟动，天涯道路长。
山空蕙气香，乳管折云房。愿值壶中客，亲传肘后方。三更礼星斗，寸匕服丹霜。默坐树阴下，仙经横石床。
浩渺行无极，扬帆但信风。云山过海半，乡树入舟中。波定遥天出，沙平远岸穷。离心寄何处，目击曙霞东。
寺近朝天路，多闻玉佩音。鉴人开慧眼，归鸟息禅心。磬接星河曙，窗连夏木深。此中能宴坐，何必在云林。
平生闲放久，野鹿许为群。居止邻西岳，轩窗度白云。斋心饭松子，话道接茅君。汉主恩情去，空山起夕氛。
槐柳未知秋，依依馆驿头。客心俱念远，时雨自相留。浪没货鱼市，帆高卖酒楼。夜来思展转，故里在南州。
耕荒凿原时，高趣在希夷。大舜欲逊国，先生空敛眉。五溪清不足，千古美无亏。纵遣亡淳者，何人投所思。
晋祚一倾摧，骄奢去不回。只应荆棘地，犹作绮罗灰。狐兔闲生长，樵苏静往来。踟蹰意无尽，寒日又西颓。
郡楼名甚远，几换见楼人。庾亮魂应在，清风到白𬞟。晴轩分楚汉，夜酒揖星辰。何必匡山上，独言无世尘。
不恋明皇宠，归来镜水隅。道装汀鹤识，春醉钓人扶。逐朵云如吐，成行雁侣驱。兰亭名景在，踪迹未为孤。
早晚辞班列，归寻旧隐峰。代移家集在，身老诏书重。药秘仙都诀，茶开蜀国封。何当荅群望，高蹑傅岩踪。
门径放莎垂，往来投刺稀。有时开御札，特地挂朝衣。岳信僧传去，仙香鹤带归。他年二南化，无复更衰微。
逍遥短褐成，一剑动精灵。白昼梦仙岛，清晨礼道经。黍苗侵野径，桑椹污闲庭。肯要为邻者，西南太华青。
岩房高且静，住此几寒暄。鹿嗅安禅石，猿啼乞食村。朝阳生树罅，古路透云根。独我闲相觅，凄凉碧洞门。
筠阳多胜致，夫子纵游遨。凤鸟瑞不见，鲈鱼价转高。门开沙觜静，船系树根牢。谁解伊人趣，村沽对郁陶。
倏忽堕鹓行，天南去路长。片言曾不谄，获罪亦何伤。象恋藏牙浦，人贪卖子乡。此心终合雪，去已莫思量。
前昨回私第，旋闻寝疾终。四邻方响绝，二月牡丹空。冢已迁名境，碑仍待至公。秪应遗爱理，长在楚南风。
先生在世日，秪向镜湖居。明主未巡狩，白头闲钓鱼。烟莎一径小，洲岛四邻疏。独有为儒者，时来吊旧庐。
诀妙与功精，通宵膝上横。一堂风冷淡，千古意分明。坐客禅魂凝，巢禽耳目倾。酷哉商纣世，曾不遇先生。
绵绵芳草绿，何处动深思。金谷人亡后，沙场日暖时。龙鳞藏有瑞，风雨洒无私。欲采兰兼蕙，清香可赠谁。
蟾光堪自笑，浮世懒思量。身得几时活，眼开终日忙。千门无寿药，一镜有愁霜。早向尘埃外，光阴任短长。
九冬三十夜，寒与暖分开。坐到四更后，身添一岁来。鱼灯延腊火，兽炭化春灰。青帝今应老，迎新见几回。
江声五十里，泻碧急于弦。不觉日又夜，争教人少年。一汀巫峡月，两岸子规天。山影似相伴，浓遮到晓船。
边云四顾浓，饥马嗅枯丛。万里八九月，一身西北风。偷营天正黑，战地雪多红。昨夜东归梦，桃花煖色中。
石房开竹扉，茗外独支颐。万木还无叶，百年能几时。隔云闻狖过，截雨见虹垂。因忆岳南客，晏眠吟好诗。
荔枝江上立，望北几思量。隔海无书札，前年在汉阳。瘴村人起早，铜柱象揩光。居此成何事，寻君过碧湘。
曹溪入室人，终老甚难群。四十馀年内，青山与白云。松和巢鹤看，果共野猿分。海外僧来说，名高自小闻。
先生卧碧岑，诸祖是知音。得道无一法，孤云同寸心。岚光薰鹤诏，茶味敌人参。苦向壶中去，他年许我寻。
谏频甘得罪，一骑入南深。若顺吾皇意，即无臣子心。织花蛮市布，𢭏月象州砧。蒙雪知何日，凭楼望北吟。
诗为儒者禅，此格的惟仙。古雅如周颂，清和甚舜弦。冰生听瀑句，香发早梅篇。想得吟成夜，文星照楚天。
牛得自由骑，春风细雨飞。青山青草里，一笛一蓑衣。日出唱歌去，月明抚掌归。何人得似尔，无是亦无非。
周极八百里，凝眸望则劳。水涵天影阔，山拔地形高。贾客停非久，渔翁转几遭。飒然风起处，又是鼓波涛。
堂开星斗边，大谏采薇还。禽隐石中树，月生池上山。凉风吹咏思，幽语隔禅关。莫拟归城计，终妨此地闲。
远庵枯叶满，群鹿亦相随。顶骨生新发，庭松长旧枝。禅高太白月，行出祖师碑。乱后潜来此，南人总不知。
路自中峰上，盘回出薜萝。到江吴地尽，隔岸越山多。古木丛青霭，遥天浸白波。下方城郭近，钟磬杂笙歌。
一盂兼一锡，秪此度流沙。野性虽为客，禅心即是家。寺披云峤雪，路入晓天霞。自说游诸国，回应岁月赊。
霭霭前山上，凝光满薜萝。高风吹不尽，远树得偏多。翠与晴云合，轻将淑气和。正堪流野目，朱阁意如何。
熠熠与娟娟，池塘竹树边。乱飞如拽火，成聚却无烟。微雨洒不灭，轻风吹欲燃。昔时书案上，频把作囊悬。
是事不相关，谁人似此闲。卷帘当白昼，移榻对青山。野鹤眠松上，秋苔长雨间。岳僧频有信，昨日得书还。
竟夕凭虚槛，何当兴叹频。往来人自老，今古月常新。风逆沈鱼唱，松疏露鹤身。无眠钟又动，几客在迷津。
人尽有离别，而君独可嗟。言将身报国，敢望禄荣家。战思风吹野，乡心月照沙。归期定何日，塞北树无花。
然知心去速，其奈雪飞频。莫喜无危道，虽平更陷人。远郊光接汉，旷野色通秦。此去迢遥极，却回应过春。
雨过闲田地，重重落叶红。翻思向春日，肯信有秋风。几处随流水，河边乱暮空。秪应松自立，而不与君同。
一片又一片，等闲苔面红。不能延数日，开亦是春风。公子歌声歇，诗人眼界空。遥思故山下，经雨两三丛。
入门空寂寂，真个出家儿。有行鬼不见，无心人谓痴。古岩寒柏对，流水落花随。欲别一何懒，相从所恨迟。
欲去不忍去，徘徊吟绕廊。水光秋澹荡，僧好语寻常。碑古苔文叠，山晴钟韵长。翻思南岳上，欠此白莲香。
常语亦关诗，常流安得知。楚郊来未久，吴地住多时。立月无人近，归林有鹤随。所居浑不远，相识偶然迟。
十年消息断，空使梦烟萝。嵩岳几时下，洞庭何日过。瓶干离涧久，衲坏卧云多。意欲相留住，游方肯舍么。
檐雨滴更残，思君安未安。湘川闻不远，道路去寻难。吟鬓霜应蚀，禅衣雪渐寒。倚松因独立，一鸟下江干。
长空秋雨歇，睡起觉精神。看水看山坐，无名无利身。偈吟诸祖意，茶碾去年春。此外谁相识，孤云到砌频。
求利有何限，将松入市来。直饶人买去，也向柳边栽。细叶犹粘雪，孤根尚惹苔。知君用心错，举世重花开。
同人与流俗，相谓好襟灵。有口不他说，长年自诵经。水声秋后石，山色晚来庭。客问修何法，指松千岁青。
去去去何住，一盂兼一瓶。水边寒草白，岛外晚峰青。宿处林闻虎，行时天有星。回期谁可定，浮世重看经。
圣迹谁会得，每到亦徘徊。一尚不可得，三从何处来。清宵寒露滴，白昼野云隈。应是表灵异，凡情安可猜。
东海日未出，九衢人已行。吾师无事坐，苔藓入门生。雨过闲花落，风来古木声。天台频说法，石壁欠题名。
独上高楼上，客情何物同。孤云无定处，长日信秋风。兄弟多年别，关河此夕中。到头归去是，免使叹洪蒙。
道力自超然，身亡同坐禅。水流元在海，月落不离天。溪白葬时雪，风香焚处烟。世人频下泪，不见我师玄。
滤水与龛灯，长长护有情。自从青草出，便不下阶行。北阙应无梦，南山旧有名。将何喻浮世，惟指浪沤轻。
到来江上久，谁念旅游心。故国无秋信，邻家有暮砧。坐遥翻不睡，愁极却成吟。即恐髭连鬓，还为白所侵。
南北东西去，茫茫万古尘。关河无尽处，风雪有行人。险极山通蜀，平多地入秦。营营名利者，来往岂辞频。
壮岁心难伏，师心伏岂难。寻常独在院，行坐不离坛。岳雪当禅暝，松声入咒寒。更因文字外，多把史书看。
枕上角声微，离情未息机。梦回三楚寺，寒入五更衣。月没栖禽动，霜晴冻叶飞。自惭行役早，深与道相违。
一身无定处，万里独销魂。芳草迷归路，春衣滴泪痕。几时休旅食，向夜宿江村。欲识异乡苦，空山啼暮猿。
卷帘清梦后，芳树引流莺。隔叶传春意，穿花送晓声。未调云路翼，空负桂枝情。莫尽关关兴，羇愁正厌生。
去住知何处，空将一剑行。杀人虽取次，为事爱公平。戟立嗔髭鬓，星流忿眼睛。晓来湘市说，拂曙别辽城。
劳歌好自看，终久偶齐桓。五字若教易，一名争得难。侵窗红树老，荫砌雪花残。莫效齐僚属，东归翦钓竿。
家国各万里，同吟六七年。可堪随北雁，迢遰向南天。水共行人远，山将落日连。春淮有双鲤，莫忘尺书传。
吾有一宝琴，价重双南金。刻作龙凤象，弹为山水音。星从徽里发，风来弦上吟。锺期不可遇，谁辨曲中心。
所畜惟骚雅，兼之得固穷。望乡连北斗，听雨带西风。稼穑村坊远，烟波路迳通。冥搜清绝句，恰似有神功。
一坐西林寺，从来未下山。不因寻长者，无事到人间。宿雨愁为客，寒花笑未还。空怀旧山月，童子诵经闲。
石脉绽寒光，松根喷晓凉。注缾云母滑，漱齿茯苓香。野客偷煎茗，山僧借净床。安禅何所问，孤月在中央。
皇风扇祇树，至德茂禅林。仙华曜日彩，神旛曳远阴。绮殿笼霞影，飞阁出云心。细草希慈泽，恩光重更深。
野性歌三乐，皇恩出九重。那烦紫宸命，远下白云峰。多愧书传鹤，深惭纸画龙。将何佐明主，甘老在岩松。
终日草堂间，清风常往还。耳无尘事扰，心有玩云闲。对酒惟思月，餐松不厌山。时时吟内景，自合驻童颜。
峻朗妙门辟，澄微真鉴通。琼林九霞上，金阁三天中。飞虬跃庆云，翔鹤抟灵风。郁彼玉京会，仙期六合同。
招携紫阳友，合宴玉清台。排景羽衣振，浮空云驾来。灵旛七曜动，琼障九光开。凤舞龙璈奏，虬轩殊未回。
整驾辞五岳，排烟凌九霄。纷然太虚中，羽斾更相招。且盼蓬壶近，谁言昆阆遥。悠悠竟安适，仰赴三天朝。
达者贵量力，至人尚知几。京房洞幽赞，神奥咸发挥。如何嫉元恶，不悟祸所归。谋物暗谋己，谁言尔精微。
浇风久成俗，真隐不可求。何悟非所冀，得君在扁舟。目击道已存，一笑遂忘言。况观绝交书，兼睹箴隐文。
见君浩然心，视世如浮空。君归潜山曲，我复庐山中。形间心不隔，谁能嗟异同。他日或相访，无辞驭冷风。
玄元九仙主，道冠三气初。应物方佐命，栖真亦归居。贻篇训终古，驾景还太虚。孔父叹犹龙，谁能知所如。
广成卧云岫，缅邈逾千龄。轩辕来顺风，问道修神形。至言发玄理，告以从杳冥。三光入无穷，寂默返太宁。
大名贤所尚，宝位圣所珍。皎皎许仲武，遗之若纤尘。弃瓢箕山下，洗耳颍水滨。物外两寂寞，独与玄冥均。
巢父志何远，潜精人莫知。耻闻让王事，饮犊方见移。不欲散大朴，焉能为尧师。炼真自轻举，浮世何足遗。
大禹受禅让，子高辞诸侯。退躬适外野，放浪夫何求。万乘造中亩，一言良见酬。俋俋耕不顾，斯情邈难俦。
臧叟隐中壑，垂纶心浩然。文王感昔梦，授政道斯全。一遵无为术，三载淳化宣。功成遂不处，遁迹符冲玄。
夷齐互崇让，弃国从所钦。聿来及宗周，乃复非其心。世浊不可处，冰清首阳岑。采薇咏羲农，高义越古今。
南华源道宗，玄远故不测。动与造化游，静合太和息。放旷生死外，逍遥神明域。况乃资九丹，轻举归太极。
冲虚冥至理，体道自玄通。不受子阳禄，但饮壶丘宗。泠然竟何依，挠挑游大空。未知风乘我，为是我乘风。
亢仓致虚极，潜迹依远岫。智去愚独留，日亏岁方就。乡人谋尸祝，不欲闻俎豆。尚贤非至理，尧舜固为陋。
通玄贵阴德，利物非市朝。悠然大江上，散发挥轻桡。已陈缁帷说，复表沧浪谣。灭迹竟何往，遗文独昭昭。
文始通道源，含光隐关吏。遥欣紫气浮，果验真人至。玄诰已云锡，世荣何足累。高步三清境，超登九仙位。
荣期信知止，带索无所求。外物非我尚，琴歌自优游。三乐通至道，一言醉孔丘。居常以待终，啸傲夫何忧。
贤哉彼沮溺，避世全其真。孔父栖栖者，征途方问津。行藏既异迹，语默岂同伦。耦耕长林下，甘与鸟雀群。
世情矜宠誉，效节徼当时。颜阖遵无名，饭牛聊自怡。逃聘鄙束帛，凿坏欣茅茨。托聘嚣尘表，放浪世莫知。
莱氏道已远，懿妻德弥清。一遁嚣烦趣，永契云壑情。禄位非所重，拂衣遂遐征。杳然从我愿，岂为物所撄。
接舆耽冲玄，伉俪亦真逸。傲然辞征聘，耕绩代禄秩。凤歌诫文宣，龙德遂隐密。一游峨嵋上，千载保灵术。
卓哉弦高子，商隐独摽奇。效谋全郑国，矫命犒秦师。赏神义不受，存公灭其私。虚心贵无名，远迹居九夷。
展禽抱纯粹，灭迹和光尘。高情遗轩冕，降志救世人。百行既无点，三黜道弥真。信谓德超古，岂惟言中伦。
荷𦰏隐耕艺，晨门潜抱关。道尊名可贱，理惬心弥闲。混迹是非域，纵怀天地间。同讥孔宣父，匿景杳不还。
野哉汉阴叟，好古遂忘机。抱瓮诚亦勤，守朴全道微。子贡初不达，听言识其非。已为风波人，恍惘失所依。
皎皎于陵子，己贤妻亦明。安兹道德重，顾彼浮华轻。琴书不为务，禄位不可荣。逃迹终灌园，谁能达世情。
太项冥虚极，微远不可究。禀量合太初，返形寄童幼。孔父惭至理，颜生赖真授。泛然同万流，无迹世莫觏。
太伯全至让，远投蛮夷间。延陵嗣高风，去国不复还。尊荣比蝉翼，道义侔崇山。元规与峻节，历世无能攀。
壶丘道为量，玄虚固难知。季咸曜浅术，御寇初深疑。至人忘祸福，感变靡定期。太冲杳无朕，元化谁能知。
干木布衣者，守道杜衡门。德光义且富，肯易王侯尊。魏主钦其贤，轼庐情亦敦。秦兵遂不举，高卧为国藩。
仲连秉奇节，释难含道情。一言却秦围，片札降聊城。辞金义何远，让禄心益清。处世功已立，拂衣蹈沧溟。
高哉彼颜歜，逸气陵齐宣。道尊义不屈，士重王来前。荣禄安可诱，保和从自然。放情任所尚，长揖归山泉。
周丰贵隐耀，静默尊无名。鲁侯询政体，喻以治道精。莅人在忠悫，疑叛由会盟。一言达至义，千载良为程。
圣人贵素朴，礼义非玄同。师金告颜生，可谓达化宗。夫子饰刍狗，自然道斯穷。应物方矫行，俯仰靡不通。
子綦方隐几，冥寂久灰心。悟来应颜游，清义杳何深。含响尽天籁，有言同鷇音。是非不足辩，安用劳神襟。
黔娄蕴雅操，守约遗代华。淡然常有怡，与物固无瑕。哲妻配明德，既没辩正邪。辞禄乃馀贵，表谥良可嘉。
原生何淡漠，观妙自怡性。蓬户常晏如，弦歌乐天命。无财方是贫，有道固非病。木赐钦高风，退惭车马盛。
万方厌秦德，战伐何纷纷。四皓同无为，丘中卧白云。自汉成帝业，一来翼储君。知几道可尚，隐括成元勋。
邈邈河上叟，无名契虚冲。灵关畅玄旨，万乘趋道风。宠辱不可累，飘然在云空。独与造化友，谁能测无穷。
东方禀易象，玩世隐廊庙。栖心抱清微，混迹秘光耀。玄览寄数术，纳规在谈笑。卖药五湖中，还从九仙妙。
汉皇举遗逸，多士咸已宁。至德不可拔，严君独湛冥。卜筮训流俗，指归畅玄经。闭关动元象，何必游紫庭。
季主超常伦，沈迹寄卜筮。宋贾二大夫，停车试观艺。高谈哂朝列，洪辩不可际。终秉鸾凤心，翛然已遐逝。
子真岩石下，仲蔚蓬蒿居。礼聘终不屈，清贫长晏如。心情在耕艺，养寿资玄虚。至乐非外物，道冥欢有馀。
汉皇敦故友，物色访严生。三聘迨深泽，一来遇帝庭。紫宸同御寝，玄象验客星。禄位终不屈，云山乐躬耕。
子平好真隐，清净玩老易。探玄乐无为，观象验损益。常抱方外心，且纡人间迹。一朝毕婚娶，五岳遂长适。
伯休抱遐心，隐括自为美。卖药不二价，有名反深耻。安能受玄𫄸，秉愿终素履。逃遁从所尚，萧萧绝尘轨。
吾嘉台孝威，乐道隐岩穴。吾尚管幼安，栖真养高节。采药聊自给，观书任所悦。风尘不可混，真素比松雪。
吾观时人趣，矫迹务驰声。独有高文通，讼田求翳名。公车徒见累，爵禄非所荣。隐身乐鱼钓，世网不可撄。
庞公栖鹿门，绝迹远城市。超然风尘外，自得丘壑美。耕凿勤厥躬，耘锄课妻子。保兹永无患，轩冕何足纪。
士安逾弱冠，落魄未修餙。一朝因感激，志学忘寝食。著书穷天人，辞聘守玄默。薄葬信昭俭，可为将来则。
孙登好淳古，卉服从穴居。弹琴合天和，读易见象初。终日无愠色，恬然在玄虚。贻言诫叔夜，超迹安所如。
董京依白社，散发咏玄风。心出区宇外，迹参城市中。嚣尘不能杂，名位安可笼。匿影留雅什，精微信难穷。
郭生在童稚，已得方外心。绝迹遗世务，栖真入长林。元和感异类，猛兽怀德音。不忆固无情，斯言微且深。
吾重陶渊明，达生知止足。怡情在樽酒，此外无所欲。彭泽非我荣，折腰信为辱。归来北窗下，复采东篱菊。
剑头利如芒，恒持照眼光。铁骑追骁虏，金羁讨黠羌。高秋八九月，胡地早风霜。男儿不惜死，破胆与君尝。
闷见有人寻，移庵更入深。落花流涧水，明月照松林。醉劝头陀酒，闲教孺子吟。身同云外鹤，断得世尘侵。
冥心栖太室，散发浸流泉。采柏时逢麝，看云忽见仙。夏狂冲雨戏，春醉戴花眠。绝顶登云望，东都一点烟。
不求朝野知，卧见岁华移。采药归侵夜，听松饭过时。荷竿寻水钓，背局上岩棋。祭庙人来说，中原正乱离。
闷见有人寻，移庵更入深。落花流涧水，明月照松林。醉劝头陀酒，闲教孺子吟。身同云外鹤，断得世尘侵。
冥心栖太室，散发浸流泉。采柏时逢麝，看云忽见山。夏狂冲雨戏，春醉戴花眠。绝顶登云望，东都一点烟。
不求朝野知，卧见岁华移。采药归侵夜，听松饭过时。荷竿寻水钓，背局上岩碁。祭庙人来说，中原正乱离。
嫩芽香且灵，吾谓草中英。夜臼和烟捣，寒𬬻对雪烹。惟忧碧粉散，常见绿花生。最是堪珍重，能令睡思清。
澄心坐清境，虚白生林端。夜静笑声出，月明松影寒。绛霞封药灶，碧窦溅斋坛。海树几回老，先生棋未残。
松老赤松原，松间庙宛然。人皆有兄弟，谁得共神仙。双鹤冲天去，群羊化石眠。至今丹井水，香满北山边。
悟了长生理，秋莲处处开。金童登锦帐，玉女下香阶。虎啸天魂住，龙吟地魄来。有人明此道，立使返婴孩。
姹女住南方，身边产太阳。蟾宫烹玉液，坎户炼琼浆。过去神仙饵，今来到我尝。一杯延万纪，物外任翺翔。
宇宙产黄芽，经炉煅作砂。阴阳烹五彩，水火炼三花。鼎内龙降虎，壶中龟遣蛇。功成归物外，自在乐烟霞。
要觅长生路，除非认本元。都来一味药，刚道数千般。丹鼎烹成汞，炉中炼就铅。依时服一粒，白日上冲天。
姹女住瑶台，仙花满地开。金苗从此出，玉蘂自天来。凤舞长生曲，鸾歌续命杯。有人明此道，海变已千回。
古往诸仙子，根元占甲庚。水中闻虎啸，火里见龙行。进退穷三候，相吞用八纮。冲天功行满，寒暑不能争。
我悟长生理，太阳伏太阴。离宫生白玉，坎户产黄金。要主君臣义，须存子母心。九重神室内，虎啸与龙吟。
灵丹产太虚，九转入重炉。浴就红莲颗，烧成白玉珠。水中铅一两，火内汞三铢。吃了瑶台宝，升天任海枯。
姹女住离宫，身边产雌雄。炉中七返毕，鼎内九还终。悟了鱼投水，迷因鸟在笼。耄年服一粒，立地变冲童。
盗得乾坤祖，阴阳是本宗。天魂生白虎，地魄产青龙。运宝泥丸在，搬精入上宫。有人明此法，万载貌如童。
要觅金丹理，根元不易逢。三才七返足，四象九还终。浴就微微白，烧成渐渐红。一丸延万纪，物外去冲冲。
个个觅长生，根元不易寻。要贪天上宝，须去世间琛。炼就水中火，烧成阳内阴。祖师亲有语，一味水中金。
万物皆生土，如人得本元。青龙精是汞，白虎水为铅。悟者子投母，迷应地是天。将来物外客，个个补丹田。
二十四神清，三千功行成。寒云连地转，圣日满天明。玉子偏宜种，金田岂在耕。此中真妙理，谁道不长生。
妙妙妙中妙，玄玄玄更玄。动言俱演道，语默尽神仙。在掌如珠异，当空似月圆。他时功满后，直入大罗天。
落魄薛高士，年高无白髭。云中闲卧石，山里冷寻碑。夸我饮大酒，嫌人说小诗。不知甚么汉，一任辈流嗤。
密室静存神，阴阳重一斤。炼成离女液，咽尽坎男津。渐变逍遥体，超然自在身。更休功业满，旌鹤引朝真。
通道复通玄，名留四海传。交亲一拄杖，活计两空拳。要果逡巡种，思茶逐旋煎。岂知来混世，不久却回天。
非神亦非仙，非术亦非幻。天地有终穷，桑田几迁变。身固非我有，财亦何足恋。曷不从吾游，骑鲸腾汗漫。
昔在禹馀天，还依太上家。忝以掌仙录，去来乘烟霞。暂下宛利城，渺然思金华。自此非久住，云上登香车。
适向人间世，时复济苍生。度人初行满，辅国亦功成。但念清微乐，谁忻下界荣。门人好住此，翛然云上征。
退仙时此地，去俗久为荣。今日登云天，归真游上清。泥丸空示世，腾举不为名。为报学仙者，知余朝玉京。
隐居三十载，石室南山巅。静夜玩明月，清朝饮碧泉。樵人歌垅上，谷鸟戏岩前。乐矣不知老，都忘甲子年。
争那金乌何，头上飞不住。红炉漫烧药，玉颜安可驻。今年花发枝，明年叶落树。不如且饮酒，莫管流年度。
南北东西路，人生会不无。早曾依阁皂，又却上玄都。云片随天阔，泉声落石孤。何期早相遇，乐共煮菖蒲。
名山相别后，别后会难期。金鼎销红日，丹田老紫芝。访君虽有路，怀我岂无诗。休羡繁华事，百年能几时。
仙翁上升去，丹井寄晴壑。山色接天台，湖光照寥廓。玉洞绝无人，老桧犹栖鹤。我欲掣青蛇，他时冲碧落。
武陵春色好，十二酒家楼。大醉方回首，逢人不举头。是非都不采，名利混然休。戴个星冠子，浮沈逐世流。
女是寄生枝，男是冬青木。冬青驾白鹅，寄生跨黄鹿。若遇寇相凌，稳便抛家族。早早上三清，莫候丹砂熟。
握手不能别，抚膺聊自伤。痛矣时阴短，悲哉泉路长。松林惊野吹，荒隧落寒霜。言离何以赠，留心内典章。
六代旧山川，兴亡几百年。繁华今寂寞，朝市昔諠阗。夜月琉璃水，春风卵色天。伤时与怀古，垂泪国门前。
常时华堂静，笑语度更筹。恍惚人事改，冥寞委荒丘。阳原歌薤露，阴壑惜藏舟。清夜妆台月，空想画眉愁。
佳人去千载，溪山久寂寞。野水浮白烟，岩花自开落。猿鸟旧清音，风月闲楼阁。无语立斜阳，幽情入天幕。
歌罢玉楼月，舞残金缕衣。匀钿收迸节，敛黛别重闱。网断蛛犹织，梁春燕不归。那堪回首处，江步野棠飞。
乱鲁负虚名，游秦感宁生。候惊丞相喘，用识葛卢鸣。黍稷滋农具，轩车乏道情。近来筋力退，一志在归耕。
烟灭石楼空，悠悠永夜中。虚心怯秋雨，艳质畏飘风。向壁残花碎，侵堦坠叶红。还如失群鹤，饮恨在雕笼。
碧水色堪染，白莲香正浓。分飞俱有恨，此别几时逢。藕隐玲珑玉，花藏缥缈容。何当假双翼，声影暂相从。
西望吴王国，云书凤字牌。连江起珠帐，择地葬金钗。满地红心草，三层碧玉阶。春风无处所，凄恨不胜怀。
泣葬一枝红，生同死不同。金钿坠芳草，香绣满春风。旧日闻箫处，高楼当月中。梨花寒食夜，深闭翠微宫。
度关悲失志，万绪乱心机。下坂马无力，扫门尘满衣。计谋多不就，心口自相违。已作羞归计，还胜羞不归。
月斜寒露白，此夕去留心。酒至添愁饮，诗成和泪吟。离歌凄凤管，别鹤怨瑶琴。明夜相思处，秋风吹半衾。
谋身非不早，其奈命来迟。旧友皆霄汉，此身犹路岐。北风微雪后，晚景有云时。惆怅清江上，区区趁试期。
急风吹缓箭，弱手驭强弓。欲高翻复下，应西还更东。十回俱著地，两手幷擎空。借问谁为此，乃应是宋公。
有耻宿龙门，精彩先瞰浑。眼瘦呈近店，睡响彻遥林。埒囊将旧识，制被异新婚。谁言骢马使，翻作蛰熊蹲。
闻道监中霤，初言是大祠。很傍索传马，𬾠动出安徽。卫司无帟幕，供膳乏鲜肥。形容消瘦尽，空往复空归。
崔生犯夜行，武候正严更。幞头拳下落，高髻掌中擎。杖迹胸前出，绳文腕后生。愁人不惜夜，随意晓参横。
武陵敬爱客，终宴不知疲。遣共浑王饮，错宴延陀儿。始被鸿胪识，终蒙御史知。精神既如此，长叹复何为。
台阁神仙地，衣冠君子乡。昨朝犹对坐，今日忽云亡。魂随司命鬼，魄逐见阎王。此时罢欢笑，无复向朝堂。
何事最堪悲，云娘只首奇。瘦拳抛令急，长啸出歌迟。只见肩侵鬓，唯忧骨透皮。不须当户立，头上有锺馗。
拄杖欲似乃，播笏还似及。逆风荡雨行，面干顶额湿。著衣床上坐，肚缓脊皮急。城门尔许高，故自匍匐入。
道士黄山隐，轻人复重财。太山将比甑，东海只容杯。绿绶藏云帔，乌巾换鹿胎。黄泉六个鬼，今夜待君来。
前得尹佛子，后得王癞獭。判事驴𫜪瓜，唤人牛嚼沫。见钱满面喜，无镪从头喝。常逢饿夜叉，百姓不可活。
莫问江南事，江南事可凭。抱鸡升宝位，跨犬出金陵。子建司南位，安仁秉夜灯。东邻娇小女，骑虎渡河冰。
九日重阳节，三秋季月残。菊花催晚气，萸房辟早寒。霜浓鹰击远，雾重雁飞难。谁忆龙山外，萧条边兴阑。
日掩鸿都夕，河低乱箭移。虫飞明月户，鹊绕落花枝。兰襟帐北壑，玉匣鼓文漪。闻有啼莺处，暗幄晓云披。
京镇周天险，东南作北关。埭横江曲路，戍入海中山。望越心初切，思秦鬓已斑。空怜上林雁，朝夕待春还。
闻君陌上来，歌管沸相催。孤月连明照，千灯合暗开。宝装游骑出，香绕看车回。独有归闲意，春庭伴落梅。
珠阙昆山远，银宫涨海悬。送君从此路，城郭几千年。云雾含丹景，桑麻覆细田。笙歌未尽曲，风驭独泠然。
出豫垂佳节，凭高陟梵宫。皇心满尘界，佛迹现虚空。日月宜长寿，天人得大通。喜闻题宝偈，受记莫由同。
巫峡裴回雨，阳台淡荡云。江山空窈窕，朝暮自纷氲。萤色寒秋露，猿啼清夜闻。谁怜梦魂远，肠断思纷纷。
芳年正月晦，假日早朝回。欲尽三春赏，还钦二阮才。柳迎郊骑入，花近□庭开。宛是人寰外，真情寓物来。
篱中犬迎吠，出屋候柴扉。岁晏输井税，山村人暮归。晚田始家食，馀布成我衣。对此能无事，劳君问是非。
上方偏可适，季月况堪过。远近人都至，东西山色多。夕阳留迳草，新叶变庭柯。已度清明节，春愁如客何。
枝耸碧云端，根侵藓壁盘。几经良匠顾，犹作散材看。雪积花开少，风多子落干。空存后凋色，岁晚出林峦。
南溪老病客，相见下肩舆。近发看乌帽，催莼煮白鱼。宅中平岸水，身外满床书。忆尔才名叔，含凄意有馀。
行当腊候晚，共惜岁阴残。闻道巴山远，如何蜀路难。荒林藏积雪，乱石起惊湍。君有亲人术，应令劳者安。
能知出世法，讵有在家心。南院开门送，东山策杖寻。经年期故里，及夏到空林。念远长劳望，朝朝草色深。
试上江楼望，初逢山雨晴。连空青嶂合，向晚白云生。俊美要殊观，萧条见远情。情来不可极，日暮水流清。
芳蓝滋匹帛，人力半天经。浸润加新气，光辉胜本清。还同冰出水，不共草为萤。翻覆衣襟上，偏知造化灵。
暝从石门宿，摇落四岩空。潭月漾山足，天河泻涧中。杉松寒似雨，猿鸟夕惊风。独卧不成寐，苍然想谢公。
逐胜不怯寒，秋山闲独登。依稀小径通，深处逢来僧。侧右拥寒溜，欹松悬古藤。明书问知友，兴咏将谁能。
积潦池新涨，颓垣址旧高。怒蛙横饱腹，鬬雀堕轻毛。碧瘦三棱草，红鲜百叶桃。幽栖日无事，痛饮读离骚。
冷气清金虎，兵威壮铁冠。扬旌川色暗，吹角水风寒。人对辎𫐌醉，花垂睥睨残。羡归丞相阁，空望旧门阑。
僻巷新苔遍，空庭弱柳垂。井栏防穉子，盆水试鹅儿。喜客加笾食，邀僧长路棋。未能抛世事，除此更何为。
玉座临新岁，朝盈万国人。火连双阙晓，仗列五门春。瑞雪销鸳瓦，祥光在日轮。天颜不敢视，称庆拜空频。
六月火云散，蝉声鸣树梢。秋风岂便借，客思已萧条。倾国三年别，烟霞一路遥。行人断消息，更上灞陵桥。
新松□绿草，古柏翳黄沙。珮珂客惊鸟，绮罗人间花。蹙尘南北马，碾石去来车。川晚悲风动，坟前碎纸斜。
闲来竹亭赏，赏极蘂珠宫。叶已尽馀翠，花才半展红。媚欺桃李色，香夺绮罗风。每到春残日，芳华处处同。
野步晚悠悠，山光澹早秋。远空沦日脚，多稼没人头。古木蝉齐噪，深塍水慢流。幽居回不近，秋策却堪愁。
缓步出居处，过原边雁行。夕阳投草木，远水迎苍茫。野寺同蟾宿，云溪㔉药尝。萧条霜景暮，极目尽堪伤。
为此疏名路，频来访远松。孤标宜雪后，每见忆山中。静影生幽藓，寒声入迥空。何年植兹地，晓夕动清风。
翠色凛空庭，披衣独绕行。取从山顶崄，栽得道心生。未弱幽泉韵，焉论别木声。霜天残月在，转影入池清。
昨日尊前折，万人酣晓香。今朝篱下见，满地委残阳。得失片时痛，荣枯一岁伤。未将同腐草，犹更有重霜。
人过梅岭上，岁岁北风寒。落日孤舟去，青山万里看。猿声湘水静，草色洞庭宽。已料生涯事，只应持钓竿。
南去远三京，三湘五月行。巴江雪水下，楚泽火云生。向野聊中饮，乘凉探暮程。离怀不可说，已近峡猿声。
却共孤云去，高眠最上峰。半湖乘早月，中路入疏钟。秋尽虫声急，夜深山雨重。当时同隐者，分得几株松。
野店星河在，行人道路长。孤灯怜宿处，斜月厌新装。草色多寒露，虫声似故乡。清秋无限恨，残菊过重阳。
风慢日迟迟，拖烟拂水时。惹将千万恨，系在短长枝。骨软张郎瘦，腰轻楚女饥。故园归未得，多少断肠思。
袅风惊未定，溪影晚来寒。不得重阳节，虚将满把看。神仙谁采掇，烟雨惜雕残。牧竖樵童看，应教爱尔难。
桂华穷北陆，荆艳作东邻。残妆欲送晓，薄衣已迎春。举袖争流雪，分歌竞绕尘。不应将共醉，年去远催人。
缟带与纶巾，轻舟漾赤门。千回紫萍岸，万顷白莲村。荷露倾衣袖，松风入髻根。潇疏今若此，争不尽馀尊。
鸡报已判春，中年抱疾身。晓催庭火暗，风带寺幡新。多虑无成事，空休是吉人。梅花浮寿酒，莫笑又移巡。
浮世仍逢乱，安排赖佛书。劳生中寿少，抱疾上升疏。日暖人逢鹿，园荒雪带锄。知非今又过，蘧瑗最怜渠。
登高唯北望，菊助可□明。离恨初逢节，贫居只喜晴。好文时可见，学稼老无成。莫叹关山阻，何当不阻兵。
雪鬓不禁镊，知非又此年。退居还有旨，荣路免妨贤。落落鸣蛩鸟，晴霞度雁天。自无佳节兴，依旧菊篱边。
金石皆销铄，贤愚共网罗。达从诗似偈，狂觉哭胜歌。高燕凌鸿鹄，枯槎压芰荷。此中无别境，此外是闲魔。
复道朝延火，严城夜涨尘。骅骝思故第，鹦鹉失佳人。禁漏虚传点，妖星不振辰。何当回万乘，重睹玉京春。
朦胧南溟月，汹涌出云涛。下射长鲸眼，遥分玉兔毫。势来牛斗动，路越宵冥高。竟夕瞻光影，昂头把白醪。
玉蘂两高树，相辉松桂旁。向来尘不杂，此夜月仍光。秀掩丛兰色，艳吞秾李芳。世人嫌具美，何必更清香。
新莲映多浦，迢递绿塘东。静影摇波日，寒香映水风。金尘飘落蘂，玉露洗残红。看著馀芳少，无人问的中。
小斋庐阜石，寄自沃洲僧。山客劳携笈，幽人自得朋。瘦云低作段，野浪冻成云。便可同清话，何须有物凭。
春风向杨柳，能事尽风流。有意疑张绪，无情见莫愁。依然金谷在，宁免武昌偷。前路难回首，何须苦映楼。
虞乡县西郭，改观揖中条。第蓄终南小，交□□□遥。崦深应有寺，峰近恐通桥。为语前村叟，他时寄采樵。
乱后寄僧居，看花恨有馀。香宜闲静立，态似别离初。朵密红相照，栏低画不如。狂风任吹却，最共野人疏。
早被婵娟误，欲妆临镜慵。承恩不在貌，教妾若为容。风暖鸟声碎，日高花影重。年年越溪女，相忆采芙蓉。
一叶野人舟，长将载酒游。夜来吟思苦，江上月华秋。晓露满红蓼，轻波飏白鸥。渔翁似有约，相伴钓中流。
一宿白云根，时经采麝村。数峰虽似蜀，当昼不闻猿。马立溪沙浅，人争阁道喧。明朝弃襦罢，步步入金门。
我泛镜湖日，未生千里莼。时无贺宾客，谁识谪仙人。吟对四时雪，忆游三岛春。恶闻忘越事，洗耳大江滨。
谁怜孤峭质，移在太湖心。出得风波外，任他池馆深。不同花逞艳，多愧竹垂阴。一片至坚操，那忧岁月侵。
山立秪盈寻，高奇药圃阴。风涛打欲醉，岩穴蛰方深。藓点晴偏绿，蛩藏晓竞吟。岁寒终不变，堪比古人心。
徒劳水府寻，宛在玉堂阴。兰圃安虽窄，盆池映转深。山僧来尽爱，诗客见先吟。若是买花者，年年不计心。
片石陶真性，非为麹糵昏。争如累月醉，不笑独醒人。积叠莓苔色，交加薜荔根。至今重九日，犹待白衣魂。
芍药承春宠，何曾羡牡丹。麦秋能几日，谷雨只微寒。妒态风频起，娇妆露欲残。芙蓉浣纱伴，长恨隔波澜。
方塘清晓镜，独照玉容秋。蠹芰不相采，敛𬞟空自愁。日斜还顾影，风起强垂头。芳意羡何物，双双㶉𫛶游。
孤根生远岳，移植翠枝添。自秉雪霜操，任他蜂蝶嫌。微阴连迥竹，清韵入疏帘。耸势即空碧，时人看莫厌。
得地已经岁，清音昼夜闻。根涵旧山土，叶间近溪云。野鹤望长远，庭花笑不群。须知摇落后，众木始能分。
十六胜三五，中天照大荒。秪讹些子缘，应号没多光。桂老犹全在，蟾深未煞忙。难期一年事，到晓泥诗章。
兀兀坐无味，思量谁与邻。数星深夜火，一个远乡人。雁翥天微雪，风号树欲春。愁章自难过，不觉苦吟频。
龙墀初立仗，鸳鹭列班行。元日燕脂色，朝天桦烛香。表章堆玉案，缯帛满牙床。三百年如此，无因及我唐。
九十日秋色，今秋已十分。孤光吞列宿，四面绝微云。众木排疏影，寒流叠细纹。遥遥望丹桂，心绪更纷纷。
桐庐江水闲，终日对柴关。因想别离处，不知多少山。钓舟春岸阔，庭树晚烟还。莫便求栖隐，桂枝堪恨颜。
溪山尽日行，方听远钟声。入院逢僧定，登楼见月生。露垂群木润，泉落一岩清。此景关吾事，通宵寐不成。
高楼临古岸，野步晚来登。江水因寒落，山云为雪凝。远村虽入望，危槛不堪凭。亲老未归去，乡愁徒自兴。
玉烛传佳节，阳和应此辰。土牛呈岁稔，彩燕表年春。腊尽星回次，寒馀月建寅。梅花将柳色，偏思越乡人。
水色昏犹白，霞光暗渐无。风荷摇破扇，波月动连珠。蟋蟀啼相应，鸳鸯宿不孤。小僮频报夜，归步尚踟蹰。
无成归故国，上马亦高歌。况是飞鸣后，殊为喜庆多。暑消嵩岳雨，凉吹洞庭波。莫使闲吟去，须期接盛科。
结束何妨早，将行四顾频。山前犹见月，陌上未逢人。远树动宿鸟，危桥怯病身。渐明恒自慰，应免复迷津。
有山来便有，万丈落云端。雾喷千岩湿，雷倾九夏寒。图中僧写去，湖上客回看。却羡为猿鹤，飞鸣近碧湍。
意态天生异，转看看转新。百花休放艳，三月始为春。蝶死难离槛，莺狂不避人。其如豪贵地，清醒复何因。
年年三月里，随处自悠扬。雨过浑疑尽，风来特地狂。入花蜂有碍，遮水燕无妨。苦是添离思，青门道路长。
何处不相见，烟苗捧露心。萋萋绿远水，苒苒在空林。野吹闲摇阔，游人醉卧深。南朝古城里，碑石又应沈。
底物最牵吟，秋苔独自寻。何时连夜雨，叠翠满松阴。湘岸荒祠静，吴宫古砌深。侯门还可惜，长被马蹄侵。
郁郁复苍苍，秋风韵更长。空心应有□，老叶不知霜。子落生深涧，阴清背夕阳。如逢东岱雨，犹得覆秦王。
茏葱二月初，青软自相纡。意态花犹少，风流木更无。影繁晴陌上，烟重古城隅。炀帝河声里，几番荣又枯。
簇簇互相遮，闲看实可嗟。藉多虽是叶，栽盛不如花。春绿暗连麦，秋干暮立鸦。旧乡曾种得，经乱属谁家。
林下事无非，尘中竟不知。白云深拥我，青石合眠谁。山静𢭏灵药，夜闲论古诗。此来亲羽客，何日变枯髭。
湘西斜日边，峭入几寻天。翠落重城内，屏开万户前。崖崚危溅瀑，林罅静通仙。谁肯功成后，相携扫石眠。
千古海门石，移归吟叟居。窍腥蛟出后，形瘦浪冲馀。工语宁无玉，僧知忽有书。好期仙者叱，变化向庭隅。
废功看不已，醉起又持杯。数日帘常卷，中宵雨忽来。凄凉无戏蝶，零落在苍苔。造化根难问，令人首可回。
世上红蕉异，因移万里根。艰难离瘴土，潇洒入朱门。叶战青云韵，花零宿露痕。长安多未识，谁想动吟魂。
地祇逃秀境，神化或殷雷。裂汉娲补合，高峰剑跃开。即今新定业，何世不遗才。若是浮名道，须言有祸胎。
鸡调扶桑枝，秋空隐少微。阔云霞并曜，高日月争辉。若厥开天道，同初发帝机。以言当代事，闲辟紫宸扉。
片石露寒色，先生遗素风。醉眠芳草合，吟起白云空。道出乾坤外，声齐日月中。我知彭泽后，千载与谁同。
九陌云初霁，皇衢柳已新。不同天苑景，先得日边春。色浅微含露，丝轻未惹尘。一枝方欲折，归去及兹晨。
驾鹤排朱雾，乘鸾入紫烟。凌晨味潭菊，薄暮玩峰莲。玉叶低梁下，金飗引窗前。啸傲云霞际，留情鳞羽年。
珍木郁清池，风荷左右披。浅觞宁及醉，慢舸不知移。荫林簟光冷，照流簪影攲。胡为独羁者，雪涕向涟漪。
故国海云端，归宁便整鞍。里荣身上蒨，省罢手中兰。烧急平芜广，风悲古木寒。谢公山色在，朝夕共谁观。
罗浮多胜境，梦到固无因。知有长生药，谁为不死人。根虽盘地脉，势自倚天津。未便甘休去，须栖老此身。
寂寞人偏重，无心愧牡丹。秋风凋不得，流水泛应难。怪石从教遍，幽庭一任盘。若逢公子顾，重叠是朱栏。
可怜同百草，况负雪霜姿。歌舞地不尚，岁寒人自移。堦除添冷淡，毫末入思惟。尽道生云洞，谁知露崄巇。
何事动吟哦，长□翠色和。垂阴千树少，送别一枝多。带雾笼彭泽，摇风舞汴河。只因隋帝植，民力几销磨。
幽芳无处无，幽处恨何如。倦客伤归思，春风满旧居。晚烟迷杳霭，朝露健扶疏。省傍灵光看，残阳少皡区。
空江平野流，风岛苇飕飕。残日衔西塞，孤帆向北洲。边鸿渡汉口，楚树出吴头。终日高云里，身依片石休。
澄澈照人胆，深山只一般。来难穷处所，心去助波澜。砌曲夜声苦，窗虚客梦阑。无心谁肯爱，时有老僧看。
始好步青苔，蝉声且莫催。辛勤来到此，容易便言回。远水月未上，四方云正开。更堪逢道侣，特地话天台。
积翠异诸岳，令人看莫休。有时经暮雨，独得倚高楼。云外僧应老，林间水正秋。到头归隐处，岂在问嵩丘。
一自虎掊得，清声四远流。众人怜尔处，长夜洗心头。出谷花随去，背岩猿下偷。林边落江徼，风起雨翛翛。
谁此种秋色，令人看莫穷。正垂云梦雨，不奈洞庭风。昔出长安道，独游隋苑东。当时今日思，须信苦相同。
窃慕隐沦道，所欢岩穴居。谁言忝休命，遂入承明庐。物情不可易，幽中未尝摅。幸见终南山，岧峣凌太虚。
青霭长不灭，白云闲卷舒。悠然相探讨，延望空踌蹰。迹系心无极，神超兴有馀。何当解维絷，永托逍遥墟。
白首南朝女，愁听异域歌。收兵颉利国，饮马胡卢河。毳布腥膻久，穹庐岁月多。雕窠城上宿，吹笛泪滂沱。
祖席驻征櫂，开帆候信潮。隔筵桃叶泣，吹管杏花飘。船去鸥飞阁，人归尘上桥。别离惆怅泪，江路湿红蕉。
新月曲如眉，未有团𪢮意。红豆不堪看，满眼相思泪。终日劈桃穰，人在心儿里。两朵隔墙花，早晚成连理。
慢绾青丝发，光砑吴绫袜。床上小熏笼，韶州新退红。叵耐无端处，捻得从头污。恼得眼慵开，问人闲事来。
秋夜香闺思寂寥，漏迢迢。鸳帏罗幌麝烟销，烛光摇。正忆玉郎游荡去，无寻处。更闻帘外雨潇潇，滴芭蕉。
漠漠秋云澹，红藕香侵槛。枕倚小山屏，金铺向晚扃。睡起横波慢，独望情何限。衰柳数声蝉，魂销似去年。
岸柳垂金线，雨晴莺百转。家住绿杨边，往来多少年。马嘶芳草远，高楼帘半卷。敛袖翠蛾攒，相逢尔许难。
烟雨晚晴天，零落花无语。难话此时心，梁燕双来去。琴韵对薰风，有恨和情抚。肠断断弦频，泪滴黄金缕。
寂寞画堂空，深夜垂罗幕。灯暗锦屏欹，月冷珠帘薄。愁恨梦难成，何处贪欢乐。看看又春来，还是长萧索。
暮烟笼藓砌，戟门犹未闭。尽日醉寻春，归来月满身。离鞍偎绣袂，坠巾花乱缀。何处恼佳人，檀痕衣上新。
竟日画堂欢，入夜重开宴。翦烛蜡烟香，促席花光颤。待得月华来，满院如铺练。门外簇骅骝，直待更深散。
腻粉琼妆透碧纱，雪休夸。金凤搔头坠鬓斜，发交加。倚著云屏新睡觉，思梦笑。红腮隐出枕函花，有些些。
深秋更漏长，滴尽银台烛。独步出幽闺，月晃波澄绿。菱荷风乍触，一对鸳鸯宿。虚櫂玉钗惊，惊起还相续。
门外猧儿吠，知是萧郎至。刬袜下香阶，冤家今夜醉。扶得入罗帏，不肯脱罗衣。醉则从他醉，还胜独睡时。
平子归田处，园林接汝𣸣。落花开户入，啼鸟隔窗闻。池净流春水，山明敛霁云。昼游仍不厌，乘月夜寻君。
飘飖宕渠域，旷望蜀门隈。水共三巴远，山随八阵开。桥形疑汉接，石势似烟回。欲下他乡泪，猿声几处催。
不归江畔久，旧业已凋残。露草虫丝湿，湖泥鸟迹干。买山开客舍，选竹作渔竿。何必劳州县，驱驰效一官。
海阳湖下溪，夹峰多异石。数步□□□，溶溶似云白。竹阴入□里，更觉溪已碧。吾欲漱斯流，长为避时客。
新华发两树，分香遍一林。迎风转细影，向日动轻阴。戏蜂时隐见，飞蝶远追寻。承闻欲采摘，若个动君心。
暂游双树下，遥见两枝芳。向日俱翻影，迎风并散香。戏蝶扶丹萼，游蜂入紫房。人今总摘取，各著一边箱。
昔时过小苑，今朝戏后园。两岁梅花匝，三春柳色繁。水明鱼影静，林翠鸟歌喧。何须杏树岭，即是桃花源。
梅蹊命道士，桃涧伫神仙。旧鱼成大剑，新龟类小钱。水湄唯见柳，池曲且生莲。欲知赏心处，桃花落眼前。
极目游芳苑，相将对花林。露净山光出，池鲜树影沈。落花时泛酒，歌鸟或鸣琴。是时日将夕，携樽就树阴。
别时终是别，春心不值春。羞见孤鸾影，悲看一骑尘。翠柳开眉色，红桃乱脸新。此时君不在，娇莺弄杀人。
此时经一去，谁知隔几年。双凫伤别绪，独鹤惨离弦。怨起移酲后，愁生落醉前。若使人心密，莫惜马蹄穿。
忽然闻道别，愁来不自禁。眼下千行泪，肠悬一寸心。两剑俄分匣，双凫忽异林。殷勤惜玉体，勿使外人侵。
仙人好负局，隐士屡潜观。映水菱花散，临风竹影寒。月下时惊鹊，池边独舞鸾。若道人心变，从渠照胆看。
合欢游璧水，同心侍华阙。飒飒似朝风，团团如夜月。鸾姿侵雾起，鹤影排空发。希君掌中握，勿使恩情歇。
王粲销忧日，江淹起恨年。带川遥绮错，分隰迥阡眠。膴膴横周甸，莓莓阙晋田。方知急难响，长在鹡鸰篇。
河出昆仑中，长波接汉空。桃花生马颊，竹箭入龙宫。德水千年变，荣光五色通。若披兰叶检，还沐土皇风。
羽檄本宣明，由来敷木声。联翩通汉国，迢递入燕营。毛义持书去，张仪韫璧行。曹风虽觉愈，陈草始知名。
富父舂喉日，殷辛漂杵年。晓霜含白刃，落影驻雕鋋。夕摈金门侧，朝提玉塞前。愿随龙影度，横阵彗云边。
虞舜调清管，王褒赋雅音。参差横凤翼，搜索动猿吟。灵鹤时来到，仙人幸见寻。为听杨柳曲，行役几伤心。
濯手天津女，纤腰洛浦妃。鱼肠远方至，雁足上林飞。妙夺鲛绡色，光腾月扇辉。非君下路去，谁赏故人机。
惊年嗟未极，别绪复相依。雁随春北度，人共水东归。夜月临轩尽，残灯入晓微。哀怨一罢曲，幽桂徒芳菲。
刻□□材圆，相成□不偏。守规心已正，受省礼仍全。有节通贞干，无邪抱直弦。向非兼羽翼，何得札俱穿。
扃要政攸敦，防非道久尊。抡材矩已中，善闭契□存。只慎枢机动，宁矝开阖恩。自非蒙一拔，何得入龙门。
开物务便成，通幽自有程。退藏缘遇暗，入用为逢明。契理关潜受，知机力不争。赖因相启发，遂得振金声。
玳瑁秦筝里，声声怨别离。只缘多苦调，欲奏泪还垂。妾意如弦直，君心学柱移。𫏐时停不弄，音调早参差。
朝行傍海涯，暮宿幕为家。千山空皓雪，万里尽黄沙。戎俗途将近，知音道已赊。回瞻云岭外，挥涕独咨嗟。
出户过河梁，登高试望乡。云随愁处断，川逐思弥长。晚吹低藂草，遥山落夕阳。徘徊噎不语，空使泪沾裳。
戎庭闷且闲，谁复解愁颜。步步或登岭，悠悠时往还。野禽噪河曲，村犬吠林间。西北望君处，踌踷日暝山。
长夜闭荒城，更深恨转盈。星济数道赤，月出半山明。不闻村犬吠，空听虎狼声。愁卧眠虽着，时时梦里惊。
人回忽得信，具委书中情。羁思顿虽豁，忆君心转盈。自怜飘泊者，邂逅闭荒城。欲识肝肠断，更深听叫声。
羁客绝知闻，急难阻投杖。泪与泉俱流，愁将草齐长。缧绁淹岁年，归期唯梦想。春色纵芳菲，片心终郁怏。
愤闷屡纵横，愁深百计生。相思凡几度，慷慨至三更。虏塞饶白刾，戎乡多紫荆。关山尔许远，魂梦若为行。
昔人精篆素，尽妙许张芝。草圣雄千古，芳名冠一时。舒笺行鸟迹，研墨染鱼缁。长想临池处，兴来聊咏诗。
地涌澄泉美，环城本自奇。一源分异派，两道入汤池。波上青𬞟合，洲前翠柳垂。况逢佳景处，从此遂忘疲。
自隐多姿则，欺他独自眠。故故将纤手，时时弄小弦。耳闻犹气绝，眼见若为怜。从渠痛不肯，人更别求天。
之子一为别，秋霜万里心。野花山路冷，明月柳边阴。聚首情犹浅，垂鞭意更深。望君自珍重，幽赏托瑶琴。
小院新栽柳，深窗古画屏。屋塼悬蜴蜥，虫网碍蜻蜓。启轴怜孤进，添杯虑独醒。殷勤东郭外，春麦又苗青。
闷看垂檐雨，闲寻小院芳。壁泥根长麦，篱柱叶生杨。旋碾新茶试，生开嫩酒尝。看看花渐老，无复滞春光。
远对三茅岭，踈开一槿篱。人怜贫好学，自笑老吟诗。仰腹猕猴睡，斜身蝘蜒痴。殷勤谢庄叟，栎社更何疑。
鸟逸溪云静，人行野岸稀。茅峰三点翠，练水一条辉。晚蝶花心少，阴莹草里微。何妨孟朱舍，夜饮醉歌归。
南亩山光对，西郊日影斜。碧抽书带草，红节米囊花。夜跣尝琴室，昏岷自酒家。何妨人不到，私酌是侯芭。
五里波㳂郭，扁舟棹到门。水经春雨涨，山近夕阳温。㶉鶆穿芦叶，蟛蟖上竹根。忧来欲谁话，犹赖酒盈樽。
一迳遶荒陂，渟洿是小池。红蕉心半卷，白练尾长垂。倒箧缠书带，寻竿解钓丝。聊当事山履，远与白云期。
碧溪穷欲尽，回棹喜山家。曲岸深迷竹，平滩下见沙。悬窠巧妇子，拂水剪刀花。好是栖心地，人间路不遐。
僻居成懒病，春至强耕蚕。后港通围竹，前溪下檐柑。旧巢飞巧妇，新叶长宜男。且赖身无事，穷愁亦自甘。
春醪尽数杯，竹迳坐深苔。鸟道思归乐，人呼隐去来。溪花流作片，雨叶烂成堆。访戴值兹夕，何妨乘兴回。
洛下无名客，江南不系舟。病身黄叶晚，诗思碧云秋。雀语嘉宾笑，蛩鸣懒妇愁。幸因重酝热，聊作醉乡游。
余生唯爱酒，师长是山翁。定葬槽丘下，须沉酿瓮中。鹈鸪春作鸟，舂黍夏为虫。会入醉乡去，为君成醉风。
南国久无悰，东郊自养蒙。老年孤枕在，愁夜一樽空。涝水闻歌女，枯枝见宛童。秋来因揽镜，强欲理衰蓬。
郊园日牢落，无意及壶飧。大笑俯尘甑，高歌敲酒盆。汲池浇韭垄，占石坐松根。未免犹随俗，长竿挂一裈。
三年江海客，长日犯埃氛。失脚远行地，无心空羡云。愚非宁武子，蔽是卓文君。以此图终计，深栖麋鹿群。
美人殊不见，惆怅望行云。竹翠静含粉，榴花轻曳裙。婵娟非月色，散漫是兰薫。无复荆王梦，子规空夜闻。
佳期楚云外，寂寞是春华。昔去轩车远，今来衣带赊。生风贝母叶，活艳鼠姑花。惆望碧江阻，梦𩲑云陟遐。
中有白龙盘，偷湫见说难。风云随步起，雨雹出山寒。鸟道悬青壁，天河泻碧湍。轩皇曾向此，金鼎炼还丹。
浮丘与轩后，鹤驭杳难思。三十六峰顶，不知何处奇。枯杉龙脑溢，阴洞石膏垂。莫问当时事，苍苔锁断碑。
盘空千万仞，险若上丹梯。迥入天都里，回看鸟道低。他山青点点，远水白凄凄。欲下前峰暝，岩间宿锦鸡。
何处足落花，漂泥与藉沙。春深上林苑，日晚五侯家。遍地轻难扫，当风势易斜。无心愧蜂蝶，来岁即荣华。
政约人知惧，讼庭荒草生。日高诸吏散，风到七弦清。诗味匡山色，卧谙湓浦声。柴桑已不远，何苦念前程。
为谢临卭宰，时多阙附书。懒非嵇叔夜，疾比马相如。溪雨凉生后，山亭月上初。怀君自有句，何必遗双鱼。
举世成薄俗，往往奔虚名。一或滞草泽，其音多不平。先生挽风化，簪组轻浮萍。缅维富春渚，千秋有深情。
兵火逾风疾，才西已及东。苍翁灾海内，赤子哭途中。城阙兼旬闭，邮书彻旦通。不知调国者，何以慰时匆？
乍入新安境，溪山觉可褒。赁房安食具，扫榻卸行绦。明识离乡贱，强言避世高。君听涂上客，多半说弓刀。
探幽过小涧，夕照走全阴。倚杖娱闲睫，闻钟寄远心。竹光浮古趣，松籁卷寒音。城衲烹茶出，先供座佛歆。
寂剪茅檐外，溪流曲似绳。飞蜓低复仰，啼鸟断还仍。麦秀香联亩，麻高影障塍。老夫无病痛，长此乐清礽。
天开悬宝镜，皓魄满栏杆。君自千秋照，人谁百岁看。夜香金鼎烬，春酒玉壶干。吾意方萧索，怀兹愈不安。
夏来田久旱，秋雨偶然幷。岚影经眸幻，檐声滴耳清。幽花开小艳，惫黍转馀精。还望潢池上，萧然洗甲兵。
吾亦陶彭泽，从来懒折腰。焚香怀落落，对酒意嚣嚣。世态云多幻，人情雪易消。最佳猿共鹤，闲里日相邀。
入境闻鸡犬，悠悠古趣遐。红边花落瓣，绿际茗舒芽。深壑和烟窈，清溪避石斜。他时须结伴，松底泛流霞。
一年惟腊在，忽忽又将央。雪重庭枝折，风轻径蘂香。感时空有恨，留岁竟无方。老矣当樽客，他乡作故乡。
碧天连野色，微雨湿蒿藜。鸟影松间没，蝉声柳外嘶。寺僧张远盖，田父把轻犁。逸趣纷纷入，都堪作画题。
白屋烟霞内，花期了不愆。邱山情更好，泉石盟须坚。绿树当檐里，红藤倚壁牵。主人闲处立，有客笑扶肩。
弟贫居歙县，兄老住丰溪。大被身分寝，长绳足共羁。幅云横断岭，钩月照斜谿。安得源源过，陶然乐黍鸡。
结伴居山寺，超然见白云。境闲堪问道，客雅好论文。坐石惟看奕，行田或课耘。夜来尘俗语，不向梦中闻。
最爱横溪曲，横流一树梅。藏根惟爱石，落瓣不沾埃。腊里孤清节，春间创辟材。调羹还有藉，青子百千枚。
竹里荆扉掩，村前万物幽。飞虫抟涧舞，鸣鹊抱巢修。川上渔歌断，坡前牧课休。淡烟随杖履，吾意自悠悠。
倏忽千龄尽，冥茫万事空。青松洛阳陌，白草建康宫。道德遗文在，兴衰自古同。受恩无补报，反袂泣途穷。
圣主钦崇教，千光显绀容。映云窗绮暖，笼月箔花重。净刹香风远，危阑碧雾浓。胜因良以咏，华国一斯逢。
高坐星文掩，人寰巷市忙。三台投剑佩，四海哭烟霜。夕殿震号永，秋风晓更长。龙颜不可见，烧画月更香。
君恨西蕃远，余嗟东路长。道荒宏雪岭，险涧贼途倡。鸟飞惊峭嶷，人去□偏梁。平生不扪泪，今日洒千行。
嘉会良难永，芳樽此夜闲。别离三春暮，亲爱相乡间。落花已覆水，岩云欲起山。庭兰行可佩，采采赠河关。
杨子来戎幕，老夫欣主诺。归路有光华，边庭少咨度。雁知穷朔苦，人羡长安乐。独将马革心，同声谢台阁。
粗行出家儿，心中未平实。贫斋行则迟，富斋行则疾。贪他油煮𫗰，我有波罗蜜。饱食不知惭，受罪无休日。
我不乐生天，亦不爱福田。饥来一钵饭，困来展脚眠。愚人以为笑，智者谓之然。非愚亦非智，不是玄中玄。
莫漫求真佛，真佛不可见。妙性及灵台，何曾受薰炼。心是无事心，面是娘生面。劫石可动摇，个中无改变。
工匠莫学巧，巧即他人使。身是自来奴，妻亦官人婢。夫婿𫏐时无，曳将仍被耻。未作道与钱，作了擘眼你。
身如破皮袋，盛脓兼里骨。将板作皮裘，埋入深坑窟。一入恒沙劫，无由更得出。除非寒食节，子孙冢傍泣。
人生一代间，有钱须吃着。四海并交游，风光亦须觅。钱财只恨无，有时实不惜。闻身强健时，多施还须吃。
移疾门常掩，今朝枉绣衣。笑言之乍惬，拜伏力犹微。晚岁贞筠少，贫家上客稀。如何忽见访，里巷有清辉。
片云飞暮雨，潇洒小亭闲。细响疏芜里，目凉坐卧间。已深池际水，更绿枕前山。未敢劳车马，柴扉且闭关。
吾江善编蓬，圆者柄为伞。所至以自随，清阴覆一𫮃。自吾为此计，蓑笠□□短。何须诣亭阴，风雨皆足缓。
爱此林亭绝，重游亦似新。山秋同鹤过，水落见鸟频。映沼荷全绿，侵檐柳尚春。惜哉无别墅，共作白云人。
岚高照目前，山下有蒙泉。云阁连天际，银河傍斗边。凉风宜散暑，清景好安禅。况是江山固，崇墉保万年。
风静度长川，清吟倚画船。未分山有树，惟见水连天。沙嘴牛眠草，波心鸟触烟。宵征还有兴，皎皎玉轮圆。
驻马楚城南，秋光带雨寒。地平无岛屿，淮近足波澜。圣德常柔远，烝民赖此安。行吟复行酌，朝野正多欢。
不碍扬帆路，盘根压洞庭。波涛四面白，云外一堆青。鱼跃晴波动，龙归石洞腥。才期托名画，为我簇为屏。
抚养在香闺，娇痴教不依。纵然桃叶宠，打得柳花飞。晓露空调粉，春罗枉赐衣。内家方妒杀，好处任从归。
非意延非罪，离友复离亲。山川万里隔，方劳七尺身。游魂长去楚，分念独留秦。自匪相知者，谁怜死别人。
采药北岩阴，乘兴独幽寻。涧尾泉恒细，山腰溪转深。石横疑路断，云暗觉峰沉。薄暮归来去，松丘横夜琴。
客行秋未归，萧索意多违。雁门霜雪苦，龙城冠盖稀。穹庐还作室，短褐更为衣。自怜书信断，空瞻鸿雁飞。
昔岁衔王命，今秋独未旋。节毛风落尽，衣袖雪霑鲜。瀚海平连地，狼山峻入天。何当携侍子，相逐拜甘泉。
思君夜渐阑，载酒一相看。野馆含烟冷，山衣犯雪寒。停车聊捧袂，倒屣共临盘。今夕山阴赏，谁知逢道安。
岩居何啻好，野性本规闲。青松生户侧，奔泉涌砌间。老父循浑沌，稚子服斒斓。自得为巢许，无劳买却山。
追凉剩不归，高卧隐松闱。野竹栏堦种，岩花入户飞。磵幽人路断，山旷鸟啼稀。不特嫌周粟，时时须采薇。
幽居枕广川，长望郁芊芊。北岩采樵路，东坡种药田。磵泉通院井，山气杂厨烟。向夕林庭旷，萧条鸣一弦。
山居自可安，乐道不为难。甲乙题书卷，梧桐数药丸。树阴连户静，泉影度窗寒。抱琴聊倚石，高眠风自弹。
僻处开三径，幽居无四邻。横文彪子褥，碎点鹿胎巾。断篱栖夜雉，荒砌起朝麕。薄暮东溪上，犹言在渭滨。
春来物候妍，夜饮但留连。晚枪交鬓侧，残樽倚膝前。纵横抱琴舞，狼籍枕书眠。解酲须及曙，路远莫言旋。
手谈标昔美，坐隐逸前良。参差分两势，玄素引双行。舍生非假命，带死不关伤。方知仙岭侧，烂斧几寒芳。
宝局光仙岫，瑶棋掩帝台。图云双阵起，雁写两行开。固节修常道，侵边慎祸胎。□□□储妙，空挹季长才。
鱼丽新整阵，鸐□忽争先。八围规破眼，略野务开边。分行渐云布，乱点逐星连。胜是精神得，非关品格悬。
愚人痴涳涳，锥刺不转动。身着好衣裳，有钱不解用。贮积留妻儿，死得纸钱送。好去更莫来，门前有桃棒。
说钱心即喜，见死元不愁。广贪财色乐，时时度日休。平生不造福，死被业道收。但看三恶处，大有我般流。
运命满悠悠，人生浪聒聒。死时天遣死，活时天遣活。一旦罢因缘，千金须判割。饶君铁瓮子，走藏不得脱。
生时不须歌，死时不须哭。天地捉秤量，鬼神用斗斛。体上须得衣，口里须得禄。人人觅长命，没地可种谷。
本巡连索索，樽主告平平。当不怪来晚，覆盏可怜精。门前夜狐哭，屋上鵄枭鸣。一种声响音，何如刮钵声。
人生能几时，朝夕不可保。死亡今古传，何须愁此道。有酒但当饮，立即相看老。兀兀信因缘，终归有一到。
不虑天堂远，非愁地狱虚。心中一种惧，唯怕土庵庐。迥静丘荒外，寂寂远村墟。泉门一闭后，开日定知无。
一旦游尘境，念俗爱荣华。不觉三涂苦，八难更来遮。飘流生死海，托受在毛家。食𫇴无厌足，头上著绳麻。
众生发大愿，□□□□□。□□在前亡，论时依大道。病得子孙扶，□□□□□。□□□□□，□须更懊恼。
□□□□□，儿大君须死。天使遣如然，两俱不得止。愚夫无所知，欲得见□□。□□□□□，□□□欲死。
天下大痴人，皆悉争名利。闻好耳卓竖，道□□□□。□□□□□，各自称贤智。一朝粪袋冷，合本总失智。
知足即是富，不假多钱财。谷深塞易满，心浅最难填。盛衰皆是一，生死亦同然。无常意可见，何劳求百年。
千年与一年，终同一日活。昨宵即是空，今朝焉得脱。无事损心神，内外相宗撮。驱驱劳你形，耳中常聒聒。
凡夫真可念，未达宿因缘。漫将愁自缚，浪捉寸心悬。任生不得生，求眠不得眠。情中常切切，燋燋度百年。
我身若是我，死活应自由。死既不由我，自外更何求。死生人本分，古来有去留。如能晓此者，知复更何忧。
悟道虽一饷，旷大劫来因。释迦登正觉，却礼发心人。身本不离佛，佛本不离身。迷心去处暗，明神即辨真。
福门不肯修，福失竞奔驰。熟见苦乐别，偷生佯不知。安身染著欲，贪世竟无疲。故知地狱罪，怨佛无慈悲。
我有你不喜，你有我不嗔。你贫憎我富，我富怜你贫。行好得天报，为恶罪你身。你若不信我，你且勘经文。
任意随流俗，凡夫信是非。日常三顿饭，年恒两覆衣。不问单将复，谁论稠与稀。但令无外事，祇尔自然肥。
学行百千般，澄心遍照看。泥犁映兜率，因生有涅槃。世间诸法相，浩浩亦其宽。欲说深心义，无求最大安。
吾有方丈室，里有一杂物。万像俱悉包，参罗亦不出。日月亮其中，众生无得失。三界湛然安，中有无数佛。
贪痴不肯舍，徒劳断酒肉。终日说他过，持斋空饿腹。三毒日日增，四蛇不可触。天堂未有因，箭射入地狱。
一生不作罪，又复非修福。腾腾处俗间，游游觅衣食。衣食才以足，不事凡荣饰。此则是如来，何劳住西域。
日落天泉暮，烟虚习池静。镜潭明月辉，锦帻流霞景。花摇仙凤色，云浮濯龙影。欲识江湖心，秋来赋潘省。
汝今名法达，勤诵未休歇。空诵但循声，明心号菩萨。汝今有缘故，吾今为汝说。但信佛无言，莲华从口发。
不虑菩提远，焉将鹿苑遥。祇愁悬路险，非意业风飘。八塔难诚见，参著经劫烧。何其人愿满，目睹在今朝。
春到郭园静，冰开水木清。俄闻北山客，虚淡迟声荣。不独闲为贵，兼将山自名。古人情亦尔，君识古人情。
结宇因青嶂，开门对绿畴。树交花相色，谿合水同流。竹迳春来扫，兰樽暝不收。无心亦无事，鼓腹醉中游。
车马东城路，寻君至北山。为从人境出，弥觉世情闲。月在清潭上，风归暗筿间。此时心最得，长啸不能还。
法雨震天雷，祁山一半颓。鳞鳞碧玉色，寂寂现如来。缧髻从烟合，圆光满月开。从兹一顶谒，永劫去尘埃。
业盛唐尧际，功成文子军。累承三帝宠，六比五臣勋。画角悲寒吹，愁笳咽晓云。圣朝忠义骨，今日委荒坟。
石壁江城后，篮舆晚𫏐登。古龛千塔佛，秋树一山僧。清磬和虚籁，香泉吐暗藤。愿将身洒扫，求官复作能。
愁绪足悲歌，离心似网罗。二年分两国，万里一长河。碛外人行少，天边雁叫多。怀乡不得死，皆是惜天涯。
我是凡夫身，乐说真如理。为性不悭贪，常行平等施。凡夫事有为，佛智超生死。作佛作凡夫，一切自繇你。
外求非是宝，无念自家珍。心外求佛法，总是倒行人。般若名尚假，岂可更依文。有相皆虚妄，无形实是真。
意根无自性，万法本来虚。外尘都不有，三界自然无。五蕴今何在，尽总入无馀。河沙过去佛，并在一毛如。
阿爷当殿坐，子向前头立。父子同宅住，小魔不敢入。时开无尽藏，贫者相供给。得之永不穷，免得生忧悒。
欲得真醍醐，三毒须去除。嗅无酥酪气，自见如意珠。劫火烧不然，泛海浪中浮。昔日强索者，今日作他奴。
城内数万户，不奈我恒一。时时师子吼，禽兽俱皆卒。教作罗睺罗，无踪持戒律。但知入理坐，日头骨咄出。
众生多品类，诸佛祇一般。庶人见天子，知隔几重关。若有过人策，欲见亦不难。策中契圣理，坐取国家官。
智度本来如，众生病尽除。又度作护法，一切入无馀。过去恒沙佛，皆同此一途。如能达此理，凡夫非凡夫。
四大本无情，清虚无色声。达人悟空理，知法本无生。诸佛常现前，妙德亦同行。无无无障碍，心牛不肯耕。
尘六门前唤，无情呼不入。二彼总空空，自然唇不湿。从此绝因缘，葛五随缘出。惟有空寂舍，圆八同金七。
入理如箭射，寻文转相背。直道不肯行，识路成迷退。心王不了事，公臣生执碍。为此一群贼，生死如踏碓。
觉他欲打你，着脚即须抽。已后再相见，他羞我不羞。忍辱第一道，历劫无冤雠。此是无生县，不属涅槃洲。
识业人稀少，迷途者众多。苦中生乐想，无喜强弦歌。不饮寻常醉，昏昏溺爱河。含笑造殃咎，后苦莫由他。
耳闻他骂詈，心知口莫对。恶亦不须嫌，好亦不须爱。豁达无关津，虚空无罣碍。此真不动物，亦名观自在。
仰手是天堂，覆手是地狱。地狱与天堂，我心都不属。化城犹不止，岂况诸天福。一切都不求，旷然无所得。
佛有一等慈，有人心不知。一切皆平等，贫富总怜伊。富者你莫贪，贫者你莫痴。无贪心自静，无痴意莫思。
从根诛则绝，从根修则灭。若能双株断，三乘尽超越。此非凡夫言，妙吉分明说。如来所疗治，一差不复发。
久种善根深，同尘尘不侵。非关尘不染，自是我无心。无心心不起，超三越十地。究竟真如果，到头祇个是。
牵牛驾空车，共入无为宅。无为宅甚宽，众生却嫌窄。十方同一空，何曾有间隔。有法入不得，无心是度厄。
世间最上事，唯有修道强。若悟无生理，三界自消亡。蕴空妙德现，无念是清凉。此即迷陀土，何处觅西方。
宝珠内衣里，系来无量时。遇六恶知识，又常假慈悲。牵我饮欲酒，醉卧都不知。情尽酒复醒，自见本道师。
端坐求如法，如法转相违。抛法无心取，始自却来归。无求出三界，有念则成痴。求佛觅解脱，不是丈夫儿。
佛亦不离心，心亦不离佛。心寂即菩提，心然即有物。物即变成魔，无即无诸佛。若能如是用，十八从何出。
羊车诱下愚，鹿车载中夫。大乘为上士，鹏巢鹤不居。鹪鹩住蚊睫，居士咄盲驴。若论质利帝，毕竟一乘无。
淼淼长江水，周而还复始。昏昏三界人，轮回亦如此。轮回改形貌，长江色不异。改貌劳神识，终须到佛地。
睡来展脚睡，悟理起题诗。诗中无别意，唯劝破贪痴。贪瞋痴若尽，便是世尊儿。无烦问师匠，心王应自知。
世人重名利，余心总不然。束薪货升米，清水铁铛煎。觉熟捻铛下，将身近畔边。时时抛入口，腹饱肚无言。
教君杀贼法，不用苦多方。慧剑当心刺，心亡法亦亡。心亡极乐国，法亡即西方。贼为象马用，神自作空王。
惭愧好心王，生在莲华堂。恒持般若剑，终日带浮囊。常怀第一义，外国赖恩光。五百长者子，相随归故乡。
惭愧好意根，无自亦无他。无自身无垢，无他尘不加。常居清静地，知有不能过。旧时恶知识，总见阿弥陀。
惭愧好舌根，常开大道门。世间三有事，实是不能论。相逢唯说道，更莫叙寒温。了知世相假，俗理也徒烦。
惭愧一双耳，常思解脱声。若论俗语话，实是不能听。闻财耳不纳，闻色心不生。不受有无语，何虑不惺惺。
一日复一日，百年渐渐毕。急急除妄想，无念成真佛。更莫苦攀缘，窥他世上物。忽然无常至，累劫出不得。
一宿复一宿，光阴渐渐促。报你心王道，依智莫依识。依智见真佛，依识入地狱。若沦六趣中，受苦无时足。
潭水澄初地，长为洗钵供。已能降虎豹，不问揽鱼龙。溅沫溪莎碧，疏流石濑重。此中清净理，继迹有禅宗。
春冬移律吕，天地换星霜。间泮游鱼跃，和风待柳芳。早梅迎雨水，残雪怯朝阳。万物含新意，同欢圣日长。
雨水洗春容，平田已见龙。祭鱼盈浦屿，归雁□山峰。云色轻还重，风光淡又浓。向春入二月，花色影重重。
二气莫交争，春分雨处行。雨来看电影，云过听雷声。山色连天碧，林花向日明。梁间玄鸟语，欲似解人情。
谷雨春光晓，山川黛色青。叶间鸣戴胜，泽水长浮萍。暖屋生蚕蚁，喧风引麦葶。鸣鸠徒拂羽，信矣不堪听。
芒种看今日，螗螂应节生。彤云高下影，鷃鸟往来声。渌沼莲花放，炎风暑雨情。相逢问蚕麦，幸得称人情。
处处闻蝉响，须知五月中。龙潜渌水坑，火助太阳宫。过雨频飞电，行云屡带虹。蕤宾移去后，二气各西东。
倏忽温风至，因循小暑来。竹喧先觉雨，山暗已闻雷。户牖深青霭，阶庭长绿苔。鹰鹯新习学，蟋蟀莫相催。
大暑三秋近，林钟九夏移。桂轮开子夜，萤火照空时。苽菓邀儒客，菰蒲长墨池。绛纱浑卷上，经史待风吹。
向来鹰祭鸟，渐觉白藏深。叶下空惊吹，天高不见心。气收禾黍熟，风静草虫吟。缓酌樽中酒，容调膝上琴。
寒露惊秋晚，朝看菊渐黄。千家风扫叶，万里雁随阳。化蛤悲群鸟，收田畏早霜。因知松柏志，冬夏色苍苍。
积阴成大雪，看处乱霏霏。玉管鸣寒夜，披书晓绛帷。黄钟随气改，鷃鸟不鸣时。何限苍生类，依依惜暮晖。
小寒连大吕，欢鹊垒新巢。拾食寻河曲，衔紫遶树梢。霜鹰近北首，雊雉隐藂茅。莫怪严凝切，春冬正月交。
日华兼月魄，戊己本为君。金木东西并，阴阳上下分。减添依次序，进退合先文。十月怀胎满，翩翩泛白云。
别嗣神州祖，联灯又一回。密传三祖印，还梦五侯街。玄字乾坤太，慈天日月开。逆流漳浦上，天感泣云雷。
北齐传得印，独步出人间。祖地江河阔，随天日月闲。妙音流四海，瑞气溢三山。一句南来信，清风撼雪关。
翠合鸡山树，峩峩祖岫松。凝霜分五叶，含雪振双峰。月迥金河内，珠添玉镜中。飕飗传细离，天下播真宗。
东山分祖印，空际月成轮。碧眼风光翠，黄梅树色春。九枝添瑞鹤，一叶拂祥麟。别得金仙记，曹谿第五人。
南得黄梅意，曹谿记法泉。三衣兼祖印，一钵尽师传。慈月光千海，玄河注百川。神洲十二代，法眼继相传。
出石雄委迥，樛林况莫同。翠含烟霭外，闰布雪霜中。影撼千谿月，声联五叶风。妙音传药峤，天下定真宗。
深沉分派异，方外一轮孤。海底清天镜，潭中碧眼珠。千重排雪岸，半偈彻冰壶。递印宗门后，人天作楷模。
素容空界外，廓落迥无边。玉镜同千域，金轮匝五天。霜凝熊耳印，冰浩鹫峰玄。不是龙居月，难光洞上泉。
理奥绝思量，根寻径路长。因兹知隔阔，无那被封疆。人生须特达，起坐觉馨香。清净如来子，安然坐道场。
思远神仪奥，精虚履践通。见闻离影像，密际语前踪。得意尘中妙，投机露道容。藏明照惊觉，肯可达真宗。
瀑溅安禅石，秋云锁碧层。一峰如卓笔，几日策孤藤。树偃前朝盖，星辉下界灯。超然归此处，心已契南能。
万仞朝沧海，秋层上碧虚。峭欹云尽后，寒绮月生初。影落阳侯宅，根连觉帝居。谁能谢尘迹，向此结茅庐。
幽鸟语如篁，柳垂金线长。烟收山谷静，风送杏花香。永日萧然坐，澄心万虑亡。欲言言不及，林下好商量。
闲步游南陌，唯便野兴多。傍花看蝶舞，近柳听莺歌。稚子捞溪莱，山翁携蕨萝。问渠何处住，回首指前坡。
每思同道者，屈指有寒山。得意千峰下，无人共往还。朝看云片片，暮听水潺潺。若问幽奇处，侬家住此间。
三春媚景时，叠嶂含烟雨。携蓝采蕨归，和米铛中煮。食罢展残书，莺鸟关关语。此情孰可论，唯我能相许。
幽岩我自悟，路险无人到。寒烧带叶柴，倦即和衣倒。闲窗任月明，落叶从风扫。住兹不计年，渐觉垂垂老。
野老负薪归，催妇连宵织。看他家事忙，且道承谁力。问渠渠不知，特地生疑惑。伤嗟今古人，几个知恩德。
一水浮千棹，悠悠来去人。缆开湘浦岸，帆落楚江滨。风色东西变，潮痕旦暮新。只兹澄汉色，几度化为尘。
我暂作鱼鼓，悬头为众苦。师僧吃茶饭，拈槌打我肚。身虽披鳞甲，心中一物无。鸬鹚横溪望，我誓不入湖。
地僻双溪合，村深邸舍稀。主人如旧识，稚子觅新诗。洗杓开春酝，淘粳作午炊。春风吹酒醒，琴剑又追随。
古县枕前滩，官闲道自安。执杯山鸟唱，晒药野猿看。石缝横琴笔，槎根插钓竿。不知陶靖节，早晚入云端。
东望扶桑宫，稽首朝郁仪。太阳洞明景，寥寥何所思。令我拜金色，候天望英姿。皇华将玉女，临轩降此时。
仰望顾八表，惟月孕阴精。中有大素皇，夫人驾绿𫐌。曜华光二极，混明照三清。殷勤求志道，五色下来迎。
芒角森龙凤，威光叱十方。丹罡耀午夜，朱火焰三边。晶明符正炁，剑戟炴兵权。欃枪应灭迹，孛慧敢当前。
太白凌清汉，腾霜耀素英。亭亭浮瑞彩，皎皎盛长庚。锋高能御寇，色润每降兵。推穷符历数，合道与长生。
妙哉符五炁，仿佛见真门。嵯峨当丑位，壬癸洞灵君。分辉凝皎洁，盻蚃赴思存。仙歌将舞蹈，良久下金天。
高穹符戊己，藏陆起重霄。五行尊暗曜，九土见光昭。甘石推留伏，陶巫筭深寥。上仙垂雨露，伏地礼空谣。
神首循黑道，冥冥超至灵。晴明期朔望，阳德晦阴精。高镇黄旛阙，矛戟耀霜铃。志心伺多福，稽首讽真经。
处暗表阴德，豹尾镇星宫。怒指摧山岳，权雄暝太空。龙蛇生怪状，变异忽昏蒙。主人长寿荣，禳应在恪恭。
授制宗元帝，含精耀紫微。阴阳乘运极，幽显閟灵机。玉舆登马汉，金铃布斗飞。四宿循周度，九土尊天威。
太阴光玉纬，精魄育群生。青桂黄华辅，郁罗保素灵。毛头分怪状，彗尾或潜经。舍次流灾房，斋修洞香冥。
三才及万物，倚伏各有灵。终结大劫数，福尽天地倾。往返于五道，苦哉更死生。展转三涂中，去来与祸幷。
大贤慎玆戒，忍世念割情。愚夫不信法，罪通常自婴。吾念世无已，今故重告明。若欲度斯祸，归命太上经。
宿命有信然，弱丧谓之无。皆欲眼前见，过目即言悠。大贤明道教，惨戚悯顽夫。依依念子苦，勤勤令我忧。
经法随玄妙，崇奉悉因师。凡欲立善者，咸当礼愿之。气专功易就，心慢侮难追。若能勤系念，朝日自仙飞。
公族为良雅，僧堂视事幽。纲轩疏雨霁，金刹片云秋。树色新兰若，经声小比丘。从来东道意，无见不相留。
我有夜光宝，自然明月□。堪●汉祖剑，曾上魏王台。五色人难辨，千金匣始开。不逢天子照，却复度关来。
一宿烟霞境，更无尘梦侵。泉声寒绕枕，山色冷归衾。自得希夷性，还忘名利心。更阑不成寐，岩鸟共寒吟。
十年学仙术，灵草少知音。白禄堪为柜，海宝善软金。生在沙岗上，常得道家钦。朱内抽真汞，花红根自深。
天降神柜草，无过访合穗。烧药实堪夸，不与凡草揆。众草经霜软，此草不憔悴。寒暑不相侵，烧药添智慧。
芝草延年寿，五凤结成珍。六龙堪为柜，七宝善养庚。玉柱能香美，青泉苦味辛。万通偏煮汞，天降立制成。
志道要超升，须访神草经。圣事常宜重，非人莫谩轻。恐折人间寿，看似掌中珍。欲知庚汞了，须采草凤青。
天降号聚珍，四季叶长青。凡人多不识，看似掌中金。服食添长命，生餐善治心。不是真仙本，世间少知音。
此草味教辛，仙家唤金灯。生服能治病，一载自身轻。伏砒砒能白，结汞汞转新。不然济人命，兼取汞中庚。
大道依仙踪，方显有神功。三黄成真体，白虎是一宗。金丹求灵草，石柜卒难穷。欲知铅汞了，须采草万通。
大道与仙同，须向草中功。金石能飞走，灵草自相通。但依真仙草，制向铅汞中。欲得金丹就，采取草山红。
弟子仰法师，敢启有所陈。众生暗塞久，思闻至法音。大慈开长夜，设化万劫新。主人建福斋，延及四辈人。
大道无为中，积气运起形。为众设桥梁，故遗无等经。修之得长乐，莫有三界生。烧去六尘垢，一心静念听。
九鼎何所自，都因一炁生。银铅看得所，龙虎自呑幷。铢两相句制，河车辨性情。循还依节候，还丹应可成。
龟蛇体殊异，铅汞共宗祖。二女虽同居，良媒分子母。配合由三花，青龙句白虎。四象既可凭，五神当有主。
巍巍尊复高，飘飘何左顾。世人徒炼丹，不识神仙路。众石属坎宫，假名皆不悟。黑白既不知，流年亦虚度。
尽言水土金，三物成大药。假气递相生，相生复相烁。黄芽不是铅，元向铅中作。举东已合西，戊己为囊橐。
复始才阳发，循环顺节移。龙潜腾未得，虎伏叫声希。二炁相方会，三花兆启期。火盈临九数，亏折却来归。
二九临𬬻日，乾坤气正交。金童来克木，土镇水胎胞。感应相吞啖，和同在意调。进时加刻漏，退即卦依爻。
道泰亲承候，阳和始发生。律移衤孟月，斗建守寅行。君子心干惕，阴阳顺节萌。三旬终出户，𢭏治再还烹。
苦节炼成干，修丹在志坚。虎伤龙带血，金杀木无烟。阳盛阴将至，荣来衰自然。撃声同磬响，观视得延年。
初六到南宫，阴升姤启蒙。刻频移律吕，持节递相攻。五日才亏折，三花运数供。取来临户看，血点几千重。
小吉柄天符，阴来遁积孚。金公凑筋髓，朱鸟握机枢。道体同天地，冲和药在𬬻。莫将为变化，服饵死皆苏。
否闭三阴降，将军杀炁多。牵牛星汉会，织女渡天河。甲乙变伤木，庚辛劎始磨。令行巡节候，寒暑緫经过。
月合天刚至，风生荠麦芽。土公亲祭祀，埏埴养金砂。桂影圆霄汉，曦和韵紫霞。鸿来玄鸟去，将见水中楂。
冷炁伤时物，阴来万木凋。菊花寻戊已，赤血斩龙腰。剥烂将为土，离铅见即消。苦心修至道，莫恨路迢迢。
上六居坤位，阴阳括始终。帝男精作髓，离女血殷红。二八当交合，三人义不同。开𬬻看至宝，服即变衰翁。
岩叟承恩宠，烧丹在禁闱。釜中诸药化，𬬻上水银飞。璧合秋霜色，光含夜月辉。緫由明主感，能使道精微。
转转穷微妙，重重入杳杳。由将药砂体，却变水银形。炁合秋霜静，朱光夜落星。自然成姹女，何处不通灵。
白锡虽初化，黄芽制已凝。元如天降雪，映似结池水。研土乾和炒，罗灰湿拌蒸。仍须看炁色，更待卤咸澄。
硝石临汤沃，𥐻砂浸水煎。咸麤只是转，矾细不须研。旧白初凝硬，新黄色未坚。欲将持入火，由怯水银烟。
罢火开丹竃，成金去药泥。瑞光连明月，真气杂虹蜺。形胜参金鼎，精华向马蹄。由须九转毕，看取一刀圭。
化粉初研炼，临𬬻定否臧。似尘惊半紫，如面讶全黄。瑞作三茎穗，灵含五色光。待抽金毒尽，特献玉阶傍。
俄景暧馀晖，寒村归栖翼。吏休案牍敛，庭闲谊讼息。顾修杇钝姿，多惭弼谐力。不能庶知止，方归事耕植。
识托浮泡起，生从爱欲来。昔时曾长大，今日复婴孩。星眼随人转，朱唇向乳开。为迷真法性，还却受轮回。
览镜容颜改，登阶气力衰。咄哉今已老，趋拜礼还亏。身似临崖树，心如念水龟。尚犹耽有漏，不肯学无为。
精魄辞生路，游魂入死关。只闻千万去，不见一人还。宝马空嘶立，庭花永绝攀。早求无上道，应免四方山。
夜夜抱佛眠，朝朝还共起。行住镇相随，坐卧同居止。分毫不相离，如身影相似。欲知佛何在，只这语声是。
万类同真性，千般体一如。若人解此法，何用苦寻渠。四生同一体，六趣会归余。无明即是佛，烦恼不须除。
脱中如不如，缚中莫如相。乃会三菩提，如如等无上。法相并无双，恒乖未曾各。沈浮随不随，摇漾泊无泊。
持戒如天日，能明本有躯。照见家中宝，兼闻额上珠。直超三有海，径到萨云衢。并会等无等，齐证拘无拘。
修空截三有，精进作医王。共弘调御法，甘雨注无方。泽润群生等，慧解悉芬芳。普会三菩室，齐证真如房。
玉钩千丈挂，金波万里遥。蚌亏轮影灭，蓂落桂阴销。入风花气馥，出树鸟声娇。独使高楼妇，空度可怜宵。
丹晖映云庭，紫烟光玉林。焕烂七宝花，璀璨瑶灵音。宫商自相和，妙灵开人衿。玄唱种福田，广度无界心。
飘飘上云路，黯黯入长霄。星宫日去远，光阴劫数遥。仰德金颜隐，倾想伫神飚。愿得暎霞轸，焚香稽首朝。
玄风转飞盖，紫气泛仙车。浮空不侍驾，倏忽升虚无。徘徊哀下界，顾眄愍群诸。三元真化毕，翛然入太虚。
万气浮空上，千光合太微。霄间望华盖，虚里眄霞衣。真仪入云路，圆曜逐风飞。愿得三元会，金容乘运归。
