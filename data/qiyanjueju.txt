澄潭皎镜石崔巍，万壑千岩暗绿苔。林亭自有幽贞趣，况复秋深爽气来。
忆昔娇妃在紫宸，铅华不御得天真。霜绡虽似当时态，争奈娇波不顾人。
刻木牵丝作老翁，鸡皮鹤发与真同。须臾弄罢寂无事，还似人生一梦中。
禁苑秋来爽气多，昆明风动起沧波。中流箫鼓诚堪赏，讵假横汾发櫂歌。
上元高会集群仙，心斋何事欲祈年。丹诚傥彻玉帝座，且共吾人庆大田。
蓂生三五叶初齐，上元羽客出桃蹊。不爱仙家登真诀，愿蒙四海福黔黎。
大殿连云接爽溪，钟声还与鼓声齐。长安若问江南事，说道风光在水西。
千岩万壑不辞劳，远看方知出处高。溪涧岂能留得住，终归大海作波涛。
奠璧郊坛昭大礼，锵金拊石表虔诚。始奏承云娱帝赏，复歌调露畅韶英。
赫赫离精御炎陆，滔滔炽景开隆暑。冀延神鉴俯兰尊，式表虔襟陈桂俎。
沈潜演贶分三极，广大凝祯总万方。既荐羽旌文化启，还呈干戚武威扬。
调云阕兮神座兴，骖云驾兮俨将升。腾绛霄兮垂景祜，翘丹恳兮荷休征。
看朱成碧思纷纷，憔悴支离为忆君。不信比来长下泪，开箱验取石榴裙。
鸾旗掣曳拂空回，羽骑骖驔蹑景来。隐隐骊山云外耸，迢迢御帐日边开。
翠幕珠帏敞月营，金罍玉斝泛兰英。岁岁年年常扈跸，长长久久乐升平。
沁水田园先自多，齐城楼观更无过。倩语张骞莫辛苦，人今从此识天河。
参差碧岫耸莲花，潺湲绿水莹金沙。何须远访三山路，人今已到九仙家。
凭高瞰险足怡心，菌阁桃源不暇寻。馀雪依林成玉树，残霙点岫即瑶岑。
罗袖动香香不已，红蕖袅袅秋烟里。轻云岭上乍摇风，嫩柳池边初拂水。
桂叶双眉久不描，残妆和泪污红绡。长门尽日无梳洗，何必珍珠慰寂寥。
十二层楼倚翠空，凤鸾相对立梧桐。双成走报监门卫，莫使吴歈入汉宫。
一点分明值万金，开时惟怕冷风侵。主人若也勤挑拨，敢向尊前不尽心。
又见桐花发旧枝，一楼烟雨暮凄凄。凭阑惆怅人谁会，不觉澘然泪眼低。
层城无复见娇姿，佳节缠哀不自持。空有当年旧烟月，芙蓉城上哭蛾眉。
风情渐老见春羞，到处消魂感旧游。多谢长条似相识，强垂烟态拂人头。
牙签万轴裹红绡，王粲书同付火烧。不于祖龙留面目，遗篇那得到今朝。
辉辉赫赫浮玉云，宣华池上月华新。月华如水浸宫殿，有酒不醉真痴人。
春色曾看紫陌头，乱红飞尽不禁愁。人情自厌芳华歇，一叶随风落御沟。
周游灵境散幽情，千里江山暂得行。所恨风光看未足，却驱金翠入龟城。
获陪翠辇喜殊常，同涉仙坛岂厌长。不羡乘鸾入烟雾，此中便是五云乡。
登寻丹壑到玄都，接日红霞照座隅。即向周回岩下看，似看曾进画图无。
翠驿红亭近玉京，梦魂犹是在青城。比来出看江山景，却被江山看出行。
上灵眷命膺会昌，盛德殷荐叶辰良。景福降兮圣德远，玄化穆兮天历长。
叠璧凝影皇坛路，编珠流彩帝郊前。已奏黄锺歌大吕，还符宝历祚昌年。
歌奏毕兮礼献终，六龙驭兮神将升。明德感兮非黍稷，降福简兮祚休征。
奠璧郊坛昭大礼，锵金拊石表虔诚。始奏承云娱帝赏，复歌调露畅韶英。
天之历数归睿唐，顾惟菲德钦昊苍。撰吉日兮表殷荐，冀神鉴兮降闿阳。
已陈粢盛敷严祀，更奏笙镛协雅声。璇图宝历欣宁谧，晏俗淳风乐太平。
玉帛牺牲申敬享，金丝戚羽盛音容。庶俾亿龄禔景福，长欣万宇洽时邕。
御扆合宫承宝历，席图重馆奉明灵。偃武修文九围泰，沈烽静柝八荒宁。
赫赫离精御炎陆，滔滔炽景开隆暑。冀延神鉴俯兰樽，式表虔襟陈桂俎。
凤曲登歌调令序，龙雩集舞泛祥风。彩旞云回昭睿德，朱干电发表神功。
御征乘宫出郊甸，安歌率舞递将迎。自有云门符帝赏，犹持雷鼓答天成。
笙歌籥舞属年韶，鹭鼓凫钟展时豫。调露初迎绮春节，承云遽践苍霄驭。
千里温风飘绛羽，十枝炎景賸朱干。陈觞荐俎歌二献，拊石𪭢金会七盘。
璿仪气爽惊缇籥，玉吕灰飞含素商。鸣鞞奏管芳羞荐，会舞安歌葆眊扬。
执籥持羽初终曲，朱干玉戚始分行。七德九功咸已畅，明灵降福具穰穰。
崇牙树羽延调露，旋宫扣律掩承云。诞敷懿德昭神武，载集丰功表睿文。
合吹八风金奏动，分容万舞玉鞘惊。词昭茂典光前列，夕曜乘功表盛明。
羽籥既阕干戚陈，八音克谐六变新。愉贵神兮般以乐，保皇祚兮万斯春。
玉币牲牷分荐享，羽旄干戚遰成容。一德惟宁两仪泰，三才保合四时邕。
沈潜演贶分三极，广大凝祯总万方。既荐羽旌文化启，还呈干戚武威扬。
调云阕兮神座兴，骖云驾兮俨将升。腾绛霄兮垂景祐，翘丹恳兮荷休征。
坤道降祥和庶品，灵心载德厚群生。水土既调三极泰，文武毕备九区平。
神道发生敷九稼，阴极乘仁畅八埏。纬武经文隆景化，登祥荐祉启丰年。
经纬两仪文化洽，削平方域武功成。瑶弦自乐乾坤泰，玉戚长欢区宇宁。
羽籥低昂文缀已，干戚蹈厉武行初。望岁祈农神所听，延祥介福岂云虚。
万国以贞光上嗣，三善茂德表重轮。视膳寝门尊要道，高辟崇贤引正人。
隼集龟开昭圣烈，龙蹲凤跱肃神仪。尊儒敬业宏图阐，纬武经文盛德施。
圣敬通神光七庙，灵心荐祚和万方。严禋克配鸿基远，明德惟馨凤历昌。
赫赫玄功被穹壤，皇皇至德洽生灵。开基拨乱妖氛廓，佐命宣威海内清。
惟圣配天敷盛礼，惟天为大阐洪名。恭禋展敬光先德，𬞟藻申虔表志诚。
六钟翕协六变成，八佾徜徉八风生。乐九韶兮人神感，美七德兮天地清。
送文迎武递参差，一始一终光圣仪。四海生人歌有庆，千龄孝享肃无亏。
金枝羽部彻清歌，瑶台肃穆笙磬罗。谐音遍响合明意，万类昭融灵应多。
三县已判歌钟列，六佾将开羽戚分。尚想燕飞来蔽日，终疑鹤影降凌云。
羽籥崇文礼以毕，干戚奋武事将行。用舍繇来其有致，壮志宣威乐太平。
八音协奏陈金石，六佾分行整礼容。沧溟赴海还称少，素月开轮即是重。
邕邕阐化凭文德，赫赫宣威藉武功。既执羽旄先拂吹，还持玉戚更挥空。
干旄羽籥相亏蔽，一进一退殊行缀。昔献三雍盛礼容，今陈六佾崇仪制。
喧喧金石容既缺，肃肃羽驾就行列。缑山遗响昔所闻，庙庭进旅今攸设。
道和气兮袭氤氲，宣皇规兮彰圣神。服遐裔兮敷质文，格苗扈兮息烟尘。
木铎敷音文德昌，朱干成列武功彰。雷鼗鹭羽今休用，玉戚相参正发扬。
戛玉𪭢金永颂声，檿丝孤竹和且清。灵歆醉止牺象盈，自天降福千万龄。
称文既表温柔德，示武须成蹈厉容。缀兆疾舒皆应节，明明我祖乐无穷。
汉将承恩西破戎，捷书先奏未央宫。天子预开麟阁待，祗今谁数贰师功。
官军西出过楼兰，营幕傍临月窟寒。蒲海晓霜凝剑尾，葱山夜雪扑旌竿。
鸣笳擂鼓拥回军，破国平蕃昔未闻。大夫鹊印摇边月，天将龙旗掣海云。
月落辕门鼓角鸣，千群面缚出蕃城。洗兵鱼海云迎阵，秣马龙堆月照营。
蕃军遥见汉家营，满谷连山遍哭声。万箭千刀一夜杀，平明流血浸空城。
暮雨旌旗湿未干，胡尘白草日光寒。昨日将军连晓战，蕃军只见马空鞍。
秦时明月汉时关，万里长征人未还。但使龙城飞将在，不教胡马度阴山。
白花垣上望京师，黄河水流无尽时。穷秋旷野行人绝，马首东来知是谁。
金带连环束战袍，马头冲雪度临洮。卷旗夜劫单于帐，乱斫胡兵缺宝刀。
黄砂直上白云间，一片孤城万仞山。羌笛何须怨杨柳，春风不度玉门关。
可怜濯濯春杨柳，攀折将来就纤手。妾容与此同盛衰，何必君恩独能久。
偶向江边采白𬞟，还随女伴赛江神。众中不敢分明语，暗掷金钱卜远人。
长乐花枝雨点消，江城日暮好相邀。春楼不闭葳蕤锁，绿水回通宛转桥。
皓齿还如贝色含，长眉亦似烟华贴。邻娃尽著绣裆襦，独自提筐采蚕叶。
日暮惊沙乱雪飞，傍人相劝易罗衣。强来前帐看歌舞，共待单于夜猎归。
自倚婵娟望主恩，谁知美恶忽相翻。黄金不买汉宫貌，青冢空埋胡地魂。
满面胡沙满鬓风，眉销残黛脸销红。愁苦辛勤憔悴尽，如今却似画图中。
毛延寿画欲通神，忍为黄金不为人。马上琵琶行万里，汉宫长有隔生春。
北望单于日半斜，明君马上泣胡沙。一双泪滴黄河水，应得东流入汉家。
李陵初送子卿回，汉月明明照帐来。忆著长安旧游处，千门万户玉楼台。
梧桐叶下黄金井，横架辘轳牵素绠。美人初起天未明，手拂银缾秋水冷。
新系青丝百尺绳，心在君家辘轳上。我心皎洁君不知，辘轳一转一惆怅。
强歌强舞竟难胜，花落花开泪满缯。祗合当年伴君死，免教憔悴望西陵。
魏帝当时铜雀台，黄花深映棘丛开。人生富贵须回首，此地岂无歌舞来。
秋色西陵满绿芜，繁弦急管彊欢娱。长舒罗袖不成舞，却向风前承泪珠。
彊开尊酒向陵看，忆得君王旧日欢。不觉馀歌悲自断，非关艳曲转声难。
百战沙场碎铁衣，城南已合数重围。突营射杀呼延将，独领残兵千骑归。
烽火城西百尺楼，黄昏独上海风秋。更吹横笛关山月，谁解金闺万里愁。
琵琶起舞换新声，总是关山旧别情。撩乱边愁弹不尽，高高秋月下长城。
青海长云暗雪山，孤城遥望雁门关。黄沙百战穿金甲，不破楼兰终不还。
旄头夜落捷书飞，来奏金门著赐衣。白马将军频破敌，黄龙戍卒几时归。
南纪巫庐瘴不绝，太古以来无尺雪。蛮夷长老怨苦寒，崐崘天关冻应折。
去年离别雁初归，今夜裁缝萤已飞。征客近来音信断，不知何处寄寒衣。
春水悠悠春水绿，对此思君泪相续。羞将离恨向东风，理尽秦筝不成曲。
与君形影分胡越，玉枕终年对离别。登台北望烟雨深，回身泣向寥天月。
自闭长门经几秋，罗衣湿尽泪还流。一种蛾眉明月夜，南宫歌管北宫愁。
宫殿沈沈月欲分，昭阳更漏不堪闻。珊瑚枕上千行泪，不是思君是恨君。
独坐炉边结夜愁，暂时恩去亦难留。手持金箸垂红泪，乱拨寒灰不举头。
天回北斗挂西楼，金屋无人萤火流。月光欲到长门殿，别作深宫一段愁。
桂殿长愁不记春，黄金四屋起秋尘。夜悬明镜青天上，独照长门宫里人。
春风日日闭长门，摇荡春心自梦魂。若遣花开只笑妾，不如桃李正无言。
御泉长绕凤皇楼，只是恩波别处流。闲揲舞衣归未得，夜来砧杵六宫秋。
天上凤皇休寄梦，人间鹦鹉旧堪悲。平生心绪无人识，一只金梭万丈丝。
日映宫墙柳色寒，笙歌遥指碧云端。珠铅滴尽无心语，彊把花枝冷笑看。
闲把罗衣泣凤皇，先朝曾教舞霓裳。春来却羡庭花落，得逐晴风出禁墙。
流水君恩共不回，杏花争忍埽成堆。残春未必多烟雨，泪滴闲阶长绿苔。
雨滴梧桐秋夜长，愁心和雨到昭阳。泪痕不学君恩断，拭却千行更万行。
学画蛾眉独出群，当时人道便承恩。经年不见君王面，花落黄昏空掩门。
望见葳蕤举翠华，试开金屋埽庭花。须臾宫女传来信，云幸平阳公主家。
长信梨花暗欲栖，应门上籥草萋萋。春风吹花乱扑户，班倢车声不至啼。
金井梧桐秋叶黄，珠帘不卷夜来霜。金炉玉枕无颜色，卧听南宫清漏长。
奉帚平明金殿开，暂将团扇共裴回。玉颜不及寒鸦色，犹带昭阳日影来。
露湿晴花宫殿香，月明歌吹在昭阳。似将海水添宫漏，共滴长门一夜长。
长门槐柳半萧疏，玉辇沈思恨有馀。红泪旋销倾国态，黄金谁为达相如。
蓪草头花椰叶裙，蒲葵树下舞蛮云。引领望江遥滴酒，白𬞟风起水生文。
枨枨山响荅琵琶，酒湿青莎肉饲鸦。树叶无声神去后，纸钱灰出木绵花。
姑苏台上乌栖时，吴王宫里醉西施。吴歌楚舞欢未毕，青山犹衔半边日。
章华宫人夜上楼，君王望月西山头。夜深宫殿门不锁，白露满山山叶堕。
西山作宫潮满池，宫乌晓鸣茱萸枝。吴姬自唱采莲曲，君王昨夜舟中宿。
蛾眉曼脸倾城国，鸣环动佩新相识。银汉斜临白玉堂，芙蓉行障掩灯光。
画舸双艚锦为缆，芙蓉花发莲叶暗。门前月色映横塘，感郎中夜渡潇湘。
大堤女儿郎莫寻，三三五五结同心。清晨对镜冶容色，意欲取郎千万金。
稽山罢雾郁嵯峨，镜水无风也自波。莫言春度芳菲尽，别有中流采芰荷。
吴姬越艳楚王妃，争弄莲舟水湿衣。来时浦口花迎入，采罢江头月送归。
荷叶罗裙一色裁，芙蓉向脸两边开。乱入池中看不见，闻歌始觉有人来。
涔阳女儿花满头，毵毵同泛木兰舟。春风日暮南湖里，争唱菱歌不肯休。
菱叶萦波荷飐风，荷花深处小船通。逢郎欲语低头笑，碧玉搔头落水中。
洛阳梨花落如霰，河阳桃叶生复齐。坐恐玉楼春欲尽，红绵粉絮裛妆啼。
董贤女弟在椒风，窈窕繁华贵后宫。璧带金釭皆翡翠，一朝零落变成空。
翠帷双卷出倾城，龙剑破匣霜月明。朱唇掩抑悄无声，金簧玉磬宫中生。
弟子部中留一色，听风听水作霓裳。散声未足重来授，直到床前见上皇。
中管五弦初半曲，遥教合上隔帘听。一声声向天头落，效得仙人夜唱经。
自直梨园得出稀，更番上曲不教归。一时跪拜霓裳彻，立地阶前赐紫衣。
旋翻新谱声初足，除却梨园未教人。宣与书家分手写，中官走马赐功臣。
伴教霓裳有贵妃，从初直到曲成时。日长耳里闻声熟，拍数分毫错总知。
弦索𪭢𪭢隔彩云，五更初发一山闻。武皇自送西王母，新换霓裳月色裙。
敕赐宫人澡浴回，遥看美女院门开。一山星月霓裳动，好字先从殿里来。
传呼法部按霓裳，新得承恩别作行。应是贵妃楼上看，内人舁下彩罗箱。
朝元阁上山风起，夜听霓裳玉露寒。宫女月中更替立，黄金梯滑并行难。
知向华清年月满，山头山底种长生。去时留下霓裳曲，总是离宫别馆声。
二妃怨处云沈沈，二妃哭处湘水深。商人酒滴庙前草，萧飒风生斑竹林。
汉国明妃去不还，马𫘞弦管向阴山。匣中纵有菱花镜，羞对单于照旧颜。
曲江丝柳变烟条，寒骨冰随暖气销。才见春光生绮陌，已闻清乐动云韶。
经过柳陌与桃蹊，寻逐风光著处迷。鸟度时时冲絮起，花繁衮衮压枝低。
网轩凉吹动轻衣，夜听更长玉漏稀。月渡天河光转湿，鹊惊秋树叶频飞。
宫连太液见苍波，暑气微清秋意多。一夜轻风𬞟末起，露珠翻尽满池荷。
凤兮凤兮非无凰，山重水阔不可量。梧桐结阴在朝阳，濯羽弱水鸣高翔。
重义轻生一剑知，白虹贯日报雠归。片心惆怅清平世，酒市无人问布衣。
新丰美酒斗十千，咸阳游侠多少年。相逢意气为君饮，系马高楼垂柳边。
汉家君臣欢宴终，高议云台论战功。天子临轩赐侯印，将军佩出明光宫。
出身仕汉羽林郎，初随骠骑战渔阳。孰知不向边庭苦，纵死犹闻侠骨香。
一身能臂两雕弧，虏骑千群只似无。偏坐金鞍调白羽，纷纷射杀五单于。
少小边州惯放狂，骣骑蕃马射黄羊。如今年事无筋力，犹倚营门数雁行。
家本清河住五城，须凭弓箭得功名。等闲飞鞚秋原上，独向寒云试射声。
弓背霞明剑照霜，秋风走马出咸阳。未收天子河湟地，不拟回头望故乡。
霜满中庭月过楼，金尊玉柱对清秋。当年称意须为乐，不到天明未肯休。
连环羁玉声光碎，绿锦蔽泥虬卷高。春风细雨走马去，珠落璀璀白𦋺袍。
莫笑田家老瓦盆，自从盛酒长儿孙。倾银注瓦惊人眼，共醉终同卧竹根。
巢燕养雏浑去尽，红花结子已无多。黄衫年少来宜数，不见堂前东逝波。
马上谁家白面郎，临阶下马坐人床。不通姓字麄豪甚，指点银瓶索酒尝。
千点斓斒喷玉骢，青丝结尾绣缠鬃。鸣鞭晚出章台路，叶叶春依杨柳风。
醉骑白马走空衢，恶少皆称电不如。五凤街头闲勒辔，半垂衫袖揖金吾。
锦衣鲜华手擎鹘，闲行气貌多轻忽。稼穑艰难总不知，五帝三王是何物。
翠楼春酒虾蟆陵，长安少年皆共矜。纷纷半醉绿槐道，蹀躞花骢骄不胜。
晴烟漠漠柳毵毵，不那离情酒半酣。更把马鞭云外指，断肠春色在江南。
燕南壮士吴门豪，筑中置铅鱼隐刀。感君恩重许君命，泰山一掷轻鸿毛。
雁门山上雁初飞，马邑阑中马正肥。日旰山西逢驿使，殷勤南北送征衣。
北斗星移银汉低，班姬愁思凤城西。青槐陌上人行绝，明月楼前乌夜啼。
蟪蛄切切风骚骚，芙蓉喷香蟾蜍高。孤灯耿耿征妇劳，更深扑落金错刀。
秋灯向壁掩洞房，良人此夜直明光。天河悠悠漏水长，南楼北斗两相当。
丁丁漏水夜何长，漫漫轻云露月光。秋壁暗虫通夕响，寒衣未寄莫飞霜。
桂魄初生秋露微，轻罗已薄未更衣。银筝夜久殷勤弄，心怯空房不忍归。
一年三百六十日，赏心那似春中物。草迷曲坞花满园，东家少年西家出。
花颔红鬃一向偏，绿槐香陌欲朝天。仍嫌众里娇行疾，傍镫深藏白玉鞭。
喷珠团香小桂条，玉鞭兼赐霍嫖姚。弄影便从天禁出，碧蹄声碎五门桥。
平沙落日大荒西，陇上明星高复低。孤山几处看烽火，壮士连营候鼓鼙。
猛将关西意气多，能骑骏马弄雕戈。金鞍宝铰精神出，笛倚新翻水调歌。
王孙别上绿珠轮，不羡名公乐此身。户外碧潭春洗马，楼前红烛夜迎人。
陇头一叚气长秋，举目萧条总是愁。只为征人多下泪，年年添作断肠流。
细草河边一雁飞，黄龙关里挂戎衣。为受明王恩宠甚，从事经年不复归。
锦城丝管日纷纷，半入江风半入云。此曲只应天上去，人间能得几回闻。
昨夜遥欢出建章，今朝缀赏度昭阳。传声莫闭黄金屋，为报先开白玉堂。
日晚笳声咽戍楼，陇云漫漫水东流。行人万里向西去，满目关山空恨愁。
千年一遇圣明朝，愿对君王舞细腰。乍可当熊任生死，谁能伴凤上云霄。
凿河千里走黄沙，浮殿西来动日华。可道新声是亡国，且贪惆怅后庭花。
汉家宫里柳如丝，上苑桃花连碧池。圣寿已传千岁酒，天文更赏百僚诗。
朔风吹叶雁门秋，万里烟尘昏戍楼。征马长思青海北，胡笳夜听陇山头。
三秋陌上早霜飞，羽猎平田浅草齐。锦背苍鹰初出按，五花骢马喂来肥。
鸳鸯殿里笙歌起，翡翠楼前出舞人。唤上紫微三五夕，圣明方寿一千春。
国使翩翩随斾旌，陇西岐路足荒城。毡裘牧马胡雏小，日暮蕃歌三两声。
边城暮雨雁飞低，芦笋初生渐欲齐。无数铃声遥过碛，应驮白练到安西。
古镇城门白碛开，胡兵往往傍沙堆。巡边使客行应早，每待平安火到来。
凤林关里水东流，白草黄榆六十秋。边将皆承主恩泽，无人解道取凉州。
昨夜蕃兵报国雠，沙州都护破凉州。黄河九曲今归汉，塞外纵横战血流。
国门卿相旧山庄，圣主移来宴绿芳。帘外辗为车马路，花间踏出舞人场。
国鸟尚含天乐转，寒风犹带御衣香。为报碧潭明月夜，会须留赏待君王。
庭前鹊遶相思树，井上莺歌争刺桐。含情少妇悲春草，多是良人学转蓬。
塞北江南共一家，何须泪落怨黄沙。春酒半酣千日醉，庭前还有落梅花。
我皇膺运太平年，四海朝宗会百川。自古几多明圣主，不如今帝胜尧天。
秋风明月独离居，荡子从戎十载馀。征人去日殷勤属，归雁来时数寄书。
彤闱晓辟万鞍回，玉辂春游薄晚开。渭北清光摇草树，州南嘉景入楼台。
千门今夜晓初晴，万里天河彻帝京。璨璨繁星驾秋色，棱棱霜气韵钟声。
长安二月柳依依，西出流沙路渐微。阏氏山上春光少，相府庭边驿使稀。
三秋大漠冷溪山，八月严霜变草颜。卷斾风行宵渡碛，衔枚电扫晓应还。
西去轮台万里馀，故乡音耗日应疏。陇山鹦鹉能言语，为报闺人数寄书。
秦时明月汉时关，万里征人尚未还。但愿龙庭神将在，不教胡马渡阴山。
音书杜绝白狼西，桃李无颜黄鸟啼。寒鸟春深归去尽，出门肠断草萋萋。
私言切语谁人会，海燕双飞绕画梁。君学秋胡不相识，妾亦无心去采桑。
猩猩血彩系头标，天上齐声举画桡。却是内人争意切，六宫罗袖一时招。
秋来四面足风沙，塞外征人暂别家。千里不辞行路远，时光早晚到天涯。
雕弓白羽猎初回，薄夜牛羊复下来。梦水河边秋草合，黑山峰外阵云开。
天边物色更无春，祗有羊群与马群。谁家营里吹羌笛，哀怨教人不忍闻。
岁去年来拜圣朝，更无山阙对溪桥。九门杨柳浑无半，犹自千条与万条。
绿杨陌上送行人，马去车回一望尘。不觉别时红泪尽，归来无泪可霑巾。
管急丝繁拍渐稠，绿腰宛转曲终头。诚知乐世声声乐，老病人听未免愁。
正抽碧线绣红罗，忽听黄莺敛翠蛾。秋思冬愁春恨望，大都不得意时多。
世传满子是人名，临就刑时曲始成。一曲四词歌八叠，从头便是断肠声。
云想衣裳花想容，春风拂槛露华浓。若非群玉山头见，会向瑶台月下逢。
一枝红艳露凝香，云雨巫山枉断肠。借问汉宫谁得似，可怜飞燕倚新妆。
名花倾国两相欢，长得君王带笑看。解释春风无限恨，沈香亭北倚阑干。
车驾东来值太平，大酺三日洛阳城。小儿一伎竿头绝，天下传呼万岁声。
紫陌酺归日欲斜，红尘开路薛王家。双鬟前说楼前鼓，两伎争轮好结花。
八月平时花萼楼，万方同乐奏千秋。倾城人看长竿出，一伎初成赵解愁。
热戏争心剧火烧，铜槌暗执不相饶。上皇失喜宁王笑，百尺幢竿果动摇。
兴庆池南柳未开，太真先把一枝梅。内人已唱春莺啭，花下傞傞软舞来。
看朱成碧思纷纷，憔悴支离为忆君。不信比来长下泪，开箱验取石榴裙。
雨霖铃夜却归秦，犹是张徽一曲新。长说上皇垂泪教，月明南内更无人。
可怜天上桂花孤，试问姮娥更要无。月宫幸有闲田地，何不中央种两株。
谓城朝雨浥轻尘，客舍青青柳色春。劝君更尽一杯酒，西出阳关无故人。
帝子苍梧不复归，洞庭叶下荆云飞。巴人夜唱竹枝后，肠断晓猿声渐稀。
白帝城头春草生，白盐山下蜀江清。南人上来歌一曲，北人莫上动乡情。
山桃红花满上头，蜀江春水拍江流。花红易衰似郎意，水流无限似侬愁。
江上朱楼新雨晴，瀼西春水縠文生。桥东桥西好杨柳，人来人去唱歌行。
日出三竿春雾消，江头蜀客驻兰桡。凭寄狂夫书一纸，住在成都万里桥。
两岸山花似雪开，家家春酒满银杯。昭君坊中多女伴，永安宫外踏青来。
瞿塘嘈嘈十二滩，此中道路古来难。长恨人心不如水，等闲平地起波澜。
巫峡苍苍烟雨时，清猿啼在最高枝。个里愁人肠自断，由来不是此声悲。
城西门前滟滪堆，年年波浪不能摧。懊恼人心不如石，少时东去复西来。
山上层层桃李花，云间烟火是人家。银钏金钗来负水，长刀短笠去烧畬。
杨柳青青江水平，闻郎江上唱歌声。东边日出西边雨，道是无情还有情。
楚水巴山江雨多，巴人能唱本乡歌。今朝北客思归去，回入纥那披绿罗。
瞿塘峡口冷烟低，白帝城头月向西。唱到竹枝声咽处，寒猿晴鸟一时啼。
竹枝苦怨怨何人，夜静山空歇又闻。蛮儿巴女齐声唱，愁杀江楼病使君。
巴东船舫上巴西，波面风生雨脚齐。水蓼冷花红蔟蔟，江蓠湿叶碧萋萋。
江畔谁人唱竹枝，前声断咽后声迟。怪来调苦缘词苦，多是通州司马诗。
荆门滩急水潺潺，两岸猿啼烟满山。渡头年少应官去，月落西陵望不还。
巫峡云开神女祠，绿潭红树影参差。下牢戍口初相问，无义滩头剩别离。
石壁千重树万重，白云斜掩碧芙蓉。昭君溪上年年月，独自婵娟色最浓。
十二峰头月欲低，空蒙江上子规啼。孤舟一夜东归客，泣向春风忆建溪。
门前春水白𬞟花，岸上无人小艇斜。商女经过江欲暮，散抛残食饲神雅。
乱绳千结绊人深，越罗万丈表长寻。杨柳在身垂意绪，藕花落尽见莲心。
一树春风万万枝，嫩于金色软于丝。永丰西角荒园里，尽日无人属阿谁。
一树衰残委泥土，双枝荣耀植天庭。定知玄象今春后，柳宿光中添两星。
六幺水调家家唱，白雪梅花处处吹。古歌旧曲君休听，听取新翻杨柳枝。
陶令门前四五树，亚夫营里百千条。何似东都正二月，黄金枝映洛阳桥。
依依袅袅复青青，句引清风无限情。白雪花繁空扑地，绿丝条弱不胜莺。
红板江桥青酒旗，馆娃宫暖日斜时。可怜雨歇东风定，万树千条各自垂。
苏州杨柳任君夸，更有钱塘胜馆娃。若解多情寻小小，绿杨深处是苏家。
苏家小女旧知名，杨柳风前别有情。剥条盘作银环样，卷叶吹为玉笛声。
叶含浓露如啼眼，枝袅轻风似舞腰。小树不禁攀折苦，乞君留取两三条。
人言柳叶似愁眉，更有愁肠似柳丝。柳丝挽断肠牵断，彼此应无续得期。
一树依依在永丰，两枝飞去杳无踪。玉皇曾采人间曲，应逐歌声入九重。
塞北梅花羌笛吹，淮南桂树小山词。请君莫奏前朝曲，听唱新翻杨柳枝。
南陌东城春早时，相逢何处不依依。桃红李白皆夸好，须得垂杨相发辉。
凤阙轻遮翡翠帷，龙墀遥望麹尘丝。御沟春水柳晖映，狂杀长安年少儿。
金谷园中莺乱飞，铜驼陌上好风吹。城东桃李须臾尽，争似垂杨无限时。
花萼楼前初种时，美人楼上鬬腰支。如今抛掷上街里，露叶如啼欲恨谁。
炀帝行宫汴水滨，数株残柳不胜春。昨来风起花如雪，飞入宫墙不见人。
御陌青门拂地垂，千条金缕万条丝。如今绾作同心结，将赠行人知不知。
城外春风满酒旗，行人挥袂日西时。长安陌上无穷树，唯有垂杨管别离。
轻盈袅娜占春华，舞榭妆楼处处遮。春尽絮飞留不得，随风好去落谁家。
迎得春光先到来，浅黄轻绿映楼台。只缘袅娜多情思，便被春风长请挼。
巫峡巫山杨柳多，朝云暮雨远相和。因想阳台无限事，为君回唱竹枝歌。
暂凭樽酒送无憀，莫损愁眉与细腰。人世死前唯有别，春风争拟惜长条。
含烟惹雾每依依，万绪千条拂落晖。为报行人休尽折，半留相送半迎归。
梁苑隋堤事已空，万条犹舞旧春风。那堪更想千年后，谁见杨花入汉宫。
伤见路傍杨柳春，一枝折尽一重新。今年还折去年处，不送去年离别人。
宜春苑外最长条，闲袅春风伴舞腰。正是玉人肠断处，一渠春水赤栏桥。
南内墙东御路傍，预知春色柳丝黄。杏花未肯无情思，何事情人最断肠。
苏小门前柳万条，毵毵金线拂平桥。黄莺不语东风起，深闭朱门伴细腰。
金缕毵毵碧瓦沟，六宫眉黛惹春愁。晚来更带龙池雨，半拂栏干半入楼。
馆娃宫外邺城西，远映征帆近拂堤。系得王孙归意切，不关春草绿萋萋。
两两黄鹂色似金，袅枝啼露动芳音。春来幸自长如线，可惜牵缠荡子心。
御柳如丝映九重，凤凰窗柱绣芙蓉。景阳楼伴千条露，一面新妆待晓锺。
织锦机边莺语频，停梭垂泪忆征人。塞门三月犹萧索，纵有垂杨未觉春。
春入行宫映翠微，玄宗侍女舞烟丝。如今柳向空城绿，玉笛何人更把吹。
烂熳春归水国时，吴王宫殿柳垂丝。黄莺长叫空闺畔，西子无因更得知。
凤楼高映绿阴阴，凝碧多含雨露深。莫谓一枝柔软力，几曾牵破别离心。
馆娃宫畔响廊前，依托吴王养翠烟。剑去国亡台榭毁，却随红树噪秋蝉。
秾低似中陶潜酒，软极如伤宋玉风。多谢将军遶营种，翠中闲卓战旗红。
高僧爱惜遮江寺，游子伤残露野桥。争似著行垂上苑，碧桃红杏对摇摇。
莫折宫前杨柳枝，玄宗曾向笛中吹。伤心日暮烟霞起，无限春愁生翠眉。
凝碧池边敛翠眉，景阳台下绾青丝。那胜妃子朝元阁，玉手和烟弄一枝。
灵和风暖太昌春，舞线摇丝向昔人。何似晓来江雨后，一行如画隔遥津。
彭泽初栽五树时，只应闲看一枝枝。不知天意风流处，要与佳人学画眉。
暖傍离亭静拂桥，入流穿槛绿摇摇。不知落日谁相送，魂断千条与万条。
春来绿树遍天涯，未见垂杨未可夸。晴日万株烟一阵，闲坊兼是莫愁家。
十首当年有旧词，唱青歌翠几无遗。未曾得向行人道，不为离情莫折伊。
华清高树出离宫，南陌柔条带暖风。谁见轻阴是良夜，瀑泉声畔月明中。
洛桥晴影覆江船，羌笛秋声湿塞烟。闲想习池公宴罢，水蒲风絮夕阳天。
嫩绿轻悬似缀旒，路人遥见隔宫楼。谁能更近丹墀种，解播皇风入九州。
暖风晴日断浮埃，废路新条发钓台。处处轻轻可惆怅，后人攀处古人栽。
潭上江边袅袅垂，日高风静絮相随。青楼一树无人见，正是女郎眠觉时。
汴水高悬百万条，风清两岸一时摇。隋家力尽虚栽得，无限春风属圣朝。
和花烟树九重城，夹路春阴十万营。唯向边头不堪望，一株憔悴少人行。
窗外齐垂旭日初，楼边轻好暖风徐。游人莫道栽无益，桃李清阴却不如。
众木犹寒独早青，御沟桥畔曲江亭。陶家旧日应如此，一院春条绿遶厅。
帐偃缨垂细复繁，令人心想石家园。风条月影皆堪重，何事侯门爱树萱。
数首新词带恨成，柳丝牵我我伤情。柔娥幸有腰支稳，试踏吹声作唱声。
高出军营远映桥，贼兵曾斫火曾烧。风流性在终难改，依旧春来万万条。
县依陶令想嫌迂，营伴将军即大麤。此日与君除万恨，数篇风调更应无。
狂似纤腰软胜绵，自多情态更谁怜。游人不折还堪恨，抛向桥边与路边。
朝阳晴照绿杨烟，一别通波十七年。应有旧枝无处觅，万株风里卓旌旃。
暖梳簪朵事登楼，因挂垂杨立地愁。牵断绿丝攀不得，半空悬著玉搔头。
西园高树后庭根，处处寻芳有折痕。终忆旧游桃叶舍，一株斜映竹篱门。
刘白苏台总近时，当初章句是谁推。纤腰舞尽春杨柳，未有侬家一首诗。
解冻风来末上青，解垂罗袖拜卿卿。无端袅娜临官路，舞送行人过一生。
吴王宫里色偏深，一簇纤条万缕金。不愤钱塘苏小小，引郎枝下结同心。
桥北桥南千万条，恨伊张绪不相饶。金羁白马临风望，认得羊家静婉腰。
狂雪随风扑马飞，惹烟无力被风欹。莫交移入灵和殿，宫女三千又妒伊。
袅翠笼烟拂暖波，舞裙新染麹尘罗。章华台畔隋堤上，倚得春风尔许多。
软碧摇烟似送人，映花时把翠眉嚬。青青自是风流主，漫飐金丝待洛神。
瑟瑟罗裙金缕腰，黛眉偎破未重描。醉来咬损新花子，拽住仙郎尽放娇。
鹊桥初就咽银河，今夜仙郎自性和。不是昔年攀桂树，岂能月里索姮娥。
闾门风暖落花干，飞遍江南雪不寒。独有晚来临水驿，闲人多凭赤阑干。
有池有榭即蒙蒙，浸润翻成长养功。恰似有人长点检，著行排立向春风。
根柢虽然傍浊河，无妨终日近笙歌。骖骖金带谁堪比，还笑黄莺不较多。
万株枯槁怨亡隋，似吊吴台各自垂。好是淮阴明月里，酒楼横笛不胜吹。
九曲黄河万里沙，浪淘风簸自天涯。如今直上银河去，同到牵牛织女家。
洛水桥边春日斜，碧流轻浅见琼沙。无端陌上狂风急，惊起鸳鸯出浪花。
汴水东流虎眼文，清淮晓色鸭头春。君看渡口淘沙处，渡却人间多少人。
鹦鹉洲头浪飐沙，青楼春望日将斜。衔泥燕子争归舍，独自狂夫不忆家。
濯锦江边两岸花，春风吹浪正淘沙。女郎剪下鸳鸯锦，将向中流疋晚霞。
日照澄洲江雾开，淘金女伴满江隈。美人首饰侯王印，尽是沙中浪底来。
八月涛声吼地来，头高数丈触山回。须臾却入海门去，卷起沙堆似雪堆。
莫道谗言如浪深，莫言迁客似沙沈。千淘万漉虽辛苦，吹尽狂沙始到金。
流水淘沙不暂停，前波未灭后波生。令人忽忆潇湘渚，回唱迎神三两声。
一泊沙来一泊去，一重浪灭一重生。相搅相淘无歇日，会交山海一时平。
白浪茫茫与海连，平沙浩浩四无边。暮去朝来淘不住，遂令东海变桑田。
青草湖中万里程，黄梅雨里一人行。愁见滩头夜泊处，风翻暗浪打船声。
借问江湖与海水，何似君情与妾心。相恨不如潮有信，相思始觉海非深。
海底飞尘终有日，山头化石岂无时。谁道小郎抛小妇，船头一去没回期。
随波逐浪到天涯，迁客生还有几家。却到帝乡重富贵，请君莫忘浪淘沙。
滩头细草接疏林，浪恶罾船半欲沈。宿鹭眠洲非旧浦，去年沙觜是江心。
蛮歌豆蔻北人愁，松雨蒲风夜艇秋。浪起䴔䴖眠不得，寒沙细细入江流。
劝君莫惜金缕衣，劝君惜取少年时。花开堪折直须折，莫待无花空折枝。
金井栏边见羽仪，梧桐树上宿寒枝。五陵公子怜文彩，画与佳人刺绣衣。
饮啄蓬山最上头，和烟飞下禁城秋。曾将弄玉归云去，金翿斜开十二楼。
花萼楼前雨露新，长安城里太平人。龙衔火树千灯艳，鸡踏莲花万岁春。
帝宫三五戏春台，行雨流风莫妒来。西域灯轮千影合，东华金阙万重开。
春江月出大堤平，堤上女郎连袂行。唱尽新词看不见，红霞影树鹧鸪鸣。
桃蹊柳陌好经过，灯下妆成月下歌。为是襄王故宫地，至今犹自细腰多。
新词宛转递相传，振袖倾鬟风露前。月落乌啼云雨散，游童陌上拾花钿。
日暮江头闻竹枝，南人行乐北人悲。自从雪里唱新曲，直至三春花尽时。
云日呈祥礼物殊，北庭生献五单于。塞天万里无飞鸟，可在边城用郅都。
台殿云凉风日微，君王初赐六宫衣。楼船罢泛归犹早，行道才人鬬射飞。
偏存名迹在人间，顺俗与时未安闲。来谒大官兼问政，扁舟却入九疑山。
湘江二月春水平，满月和风宜夜行。唱桡欲过平阳戍，守吏相呼问姓名。
千里枫林烟雨深，无朝无暮有猿吟。停桡静听曲中意，好是云山韶濩音。
零陵郡北湘水东，浯溪形胜满湘中。溪口石颠堪自逸，谁能相伴作渔翁。
下泷船似入深渊，上泷船似欲升天。泷南始到九疑郡，应绝高人乘兴船。
宫城团回凛严光，白光碎碎堕琼芳。挝锺高饮千日酒，却天凝寒作君寿。
日脚淡光红洒洒，薄霜不销桂枝下。依稀和气解冬严，已就长日辞长夜。
岁去无言忽憔悴，时来含笑吐氛氲。不能拥路迷仙客，故欲开蹊侍圣君。
绮萼成蹊遍籞芳，红英扑地满筵香。莫将秋宴传王母，来比春华寿圣皇。
源水丛花无数开，丹跗红萼间青梅。从今结子三千岁，预喜仙游复摘来。
桃花灼灼有光辉，无数成蹊点更飞。为见芳林含笑待，遂同温树不言归。
红萼竞妍春苑曙，粉茸新向御筵开。长年愿奉西王宴，近侍惭无东朔才。
摩遮本出海西胡，琉璃宝服紫髯胡。闻道皇恩遍宇宙，来时歌舞助欢娱。
绣装帕额宝花冠，夷歌骑舞借人看。自能激水成阴气，不虑今年寒不寒。
腊月凝阴积帝台，豪歌击鼓送寒来。油囊取得天河水，将添上寿万年杯。
寒气宜人最可怜，故将寒水散庭前。惟愿圣君无限寿，长取新年续旧年。
昭成皇后帝家亲，荣乐诸人不比伦。往日霜前花委地，今年雪后树逢春。
庭前春鸟啄林声，红夹罗襦缝未成。今朝社日停针线，起向朱樱树下行。
延年不语望三星，莫说夫人上涕零。争奈世间惆怅在，甘泉宫夜看图形。
汉武清斋读鼎书，内官扶上画云车。坛上月明宫殿闭，仰看星斗礼空虚。
阿母种桃云海际，花落子成二千岁。海风吹折最繁枝，跪捧琼盘献天帝。
华表千年鹤一归，凝丹为顶雪为衣。星星仙语人听尽，却向五云翻翅飞。
御征乘宫出郊甸，安歌率舞逓将迎。自有云门符帝赏，犹持雷鼓荅天成。
笙歌籥舞属年韶，鹭鼓凫钟展时豫。调露初迎绮春节，承云遽践苍霄驭。
千里温风飘降羽，十枝炎景媵朱干。陈觞荐俎歌三献，拊石𪭢金会七盘。
璿仪气爽惊缇籥，玉吕灰飞含素商。鸣鞞奏管芳羞荐，会舞安歌葆眊扬。
执籥持羽初终曲，朱干玉戚始分行。七德九功咸已畅，明灵降福具穰穰。
圣敬通神光七庙，灵心荐祚和万方。严禋克配鸿基远，明德惟馨凤历昌。
玉帛牺牲申敬享，金丝戚羽盛音容。庶俾亿龄禔景福，长欣万宇洽时邕。
御扆合宫承宝历，席图重馆奉明灵。偃武修文九围泰，沈烽静柝八荒宁。
凤曲登歌调令序，龙雩集舞泛祥风。彩旞云回昭睿德，朱干电发表神功。
羽籥低昂文缀已，干戚蹈厉武行初。望岁祈农神所听，延祥介福岂云虚。
坤道降祥和庶品，灵心载德厚群生。水土既调三极泰，文武毕备九区平。
玉币牲牷分荐享，羽旄干戚遰成容。一德惟宁两仪泰，三材保合四时邕。
花轻蝶乱仙人杏，叶密莺啼帝女桑。飞云阁上春应至，明月楼中夜未央。
岁将暮兮欢不再，时已晚兮忧来多。东郊绝此麒麟笔，西山秘此凤凰柯。
明君封禅日重光，天子垂衣历数长。九州四海常无事，万岁千秋乐未央。
日观仙云随凤辇，天门瑞雪照龙衣。繁弦绮席方终夜，妙舞清歌欢未归。
翠凤逶迤登介丘，仙鹤裴回天上游。借问乾封何所乐，人皆寿命得千秋。
千年圣主应昌期，万国淳风王化基。请比上古无为代，何如今日太平时。
九月九日眺山川，归心归望积风烟。他乡共酌金花酒，万里同悲鸿雁天。
花轻蘂乱仙人杏，叶密莺喧帝女桑。飞云阁上春应至，明月楼中夜未央。
凤辇迎风乘紫阁，鸾车避日转彤闱。中堂促管淹春望，后殿清歌开夜扉。
银烛金屏坐碧堂，只言河汉动神光。主家盛时欢不极，才子能歌夜未央。
洛阳桴鼓今不鸣，朝野咸推重太平。冬至冰霜俱怨别，春来花鸟若为情。
下嵩山兮多所思，携佳人兮步迟迟。松间明月长如此，君再游兮复何时。
紫禁仙舆诘旦来，青旗遥倚望春台。不知庭霰今朝落，疑是林花昨夜开。
羽客笙歌此地违，离筵数处白云飞。蓬莱阙下长相忆，桐柏山头去不归。
逍遥楼上望乡关，绿水泓澄云雾间。北去衡阳二千里，无因雁足系书还。
北阙彤云掩曙霞，东风吹雪舞山家。琼章定少千人和，银树长芳六出花。
可怜冥漠去何之，独立丰茸无见期。君看水上芙蓉色，恰似生前歌舞时。
前溪妙舞今应尽，子夜新歌遂不传。无复绮罗娇白日，直将珠玉闭黄泉。
竹径桃源本出尘，松轩茅栋别惊新。御跸何须林下驻，山公不是俗中人。
玉漏银壶且莫催，铁关金锁彻明开。谁家见月能闲坐，何处闻灯不看来。
神灯佛火百轮张，刻像图形七宝装。影里如闻金口说，空中似散玉毫光。
今年春色胜常年，此夜风光最可怜。𫛛鹊楼前新月满，凤皇台上宝灯燃。
金勒银鞍控紫骝，玉轮珠幰驾青牛。骖驔始散东城曲，倏忽还来南陌头。
公子王孙意气骄，不论相识也相邀。最怜长袖风前弱，更赏新弦暗里调。
星移汉转日将微，露洒烟飘灯渐稀。犹惜路傍歌舞处，踌蹰相顾不能归。
韩公堆上望秦川，渺渺关山西接连。孤客一身千里外，未知归日是何年。
早是他乡值早秋，江亭明月带江流。已觉逝川伤别念，复看津树隐离舟。
归舟归骑俨成行，江南江北互相望。谁谓波澜才一水，已觉山川是两乡。
九月九日望乡台，他席他乡送客杯。人情已厌南中苦，鸿雁那从北地来。
北山烟雾始茫茫，南津霜月正苍苍。秋深客思纷无已，复值征鸿中夜起。
复阁重楼向浦开，秋风明月度江来。故人故情怀故宴，相望相思不相见。
披风听鸟长河路，临津织女遥相妒。判知秋夕带啼还，那及春朝携手度。
岁去无言忽憔悴，时来含笑吐氛氲。不能拥路迷仙客，故欲开蹊待圣君。
万骑千官拥帝车，八龙三马访仙家。凤皇原上开青壁，鹦鹉杯中弄紫霞。
散漫祥云逐圣回，飘飖瑞雪绕天来。不能落后争飞絮，故欲迎前赛早梅。
蓬阁桃源两处分，人间海上不相闻。一朝琴里悲黄鹤，何日山头望白云。
千锺圣酒御筵披，六出祥英乱绕枝。即此神仙对琼圃，何须辙迹向瑶池。
知君书记本翩翩，为许从戎赴朔边。红粉楼中应计日，燕支山下莫经年。
迟日园林悲昔游，今春花鸟作边愁。独怜京国人南窜，不似湘江水北流。
红粉青娥暎楚云，桃花马上石榴裙。罗敷独向东方去，谩学他家作使君。
九月九日望遥空，秋水秋天生夕风。寒雁一向南去远，游人几度菊花丛。
秋风凛凛月依依，飞过高梧影里时。暗处若教同众类，世间争得有人知。
愁杀离家未达人，一声声到枕前闻。苦吟莫向朱门里，满耳笙歌不听君。
聚散虚空去复还，野人闲处倚筇看。不知身是无根物，蔽月遮星作万端。
纵无汲引味清澄，冷浸寒空月一轮。凿处若教当要路，为君常济往来人。
开花空道胜于草，结实何曾济得民。却笑野田禾与黍，不闻弦管过青春。
艳拂衣襟蘂拂杯，遶枝闲共蝶徘徊。春风满目还惆怅，半欲离披半未开。
脸腻香薰似有情，世间何物比轻盈。湘妃雨后来池看，碧玉盘中弄水晶。
日云暮兮下嵩山，路连绵兮树石间。出谷口兮见明月，心裴回兮不能还。
凤皇鸣舞乐昌年，蜡炬开花夜管弦。半醉徐击珊瑚树，已闻钟漏晓声传。
洛阳难理若棼丝，椎破连环定不疑。鹦鹉休言秦地乐，回头一顾一相思。
主第新成银作榜，宾筵广宴玉为楼。壶觞既卜仙人夜，歌舞宜停织女秋。
银河半倚凤皇台，玉酒相传鹦鹉杯。若见君平须借问，仙槎一去几时来。
闻道飞凫向洛阳，翩翩矫翮度文昌。因声寄意三花树，少室岩前几过香。
胜日登临云叶起，芳风摇荡雪花飞。呈晖幸得承金镜，飏彩还将奉玉衣。
桃花欲落柳条长，沙头水上足风光。此时御跸来游处，愿奉年年祓禊觞。
龙骖晓入望春宫，正逢春雪舞东风。花光倂洒天文上，寒气行消御酒中。
层轩洞户旦新披，度曲飞觞夜不疲。绮缀玲珑河色晓，珠帘隐映月华窥。
非吏非隐晋尚书，一丘一壑降乘舆。天藻缘情两曜合，山卮献寿万年馀。
始见郎官拜洛阳，旋闻近侍发雕章。绪言已勖期年政，绮字当生满路光。
车如流水马如龙，仙使高台十二重。天上初移衡汉匹，可怜歌舞夜相从。
桃花灼灼有光辉，无数成蹊点更飞。为见芳林含笑待，遂同温树不言归。
树色参差隐翠微，泉流百尺向空飞。传闻此处投竿住，遂使兹辰扈跸归。
散骑金貂服彩衣，松花水上逐春归。悬知邑里遥相望，事主荣亲代所稀。
五原春色旧来迟，二月垂杨未挂丝。即今河畔冰开日，正是长安花落时。
千锺圣酒御筵披，六出祥英乱绕枝。即此神仙对琼圃，何烦辙迹向瑶池。
晴风丽日满芳洲，柳色春筵祓锦流。皆言侍跸横汾宴，暂似乘槎天汉游。
凤楼开阖引明光，花酎连添醉益香。欲知帝女薰天贵，金柯玉柱夜成行。
金溪碧水玉潭沙，凫舄翩翩弄日华。鬬鸡香陌行春倦，为摘东园桃李花。
源水丛花无数开，丹跗红萼间青梅。从今结子三千岁，预喜仙游复摘来。
东西吴蜀关山远，鱼来雁去两难闻。莫怪常有千行泪，只为阳台一片云。
可怜濯濯春杨柳，攀折将来就纤手。妾容与此同盛衰，何必君恩能独久。
六钟翕协六变成，八佾徜徉八风生。乐九韶兮人神感，美七德兮天地清。
青郊上巳艳阳年，紫禁皇游祓渭川。幸得欢娱承湛露，心同草树乐春天。
林间艳色骄天马，苑里秾华伴丽人。愿逐南风飞帝席，年年含笑舞青春。
西京上相出扶阳，东郊别业好池塘。自非仁智符天赏，安能日月共回光。
池如明镜月华开，山学香炉云气来。神藻飞为鹡鸰赋，仙声飏出凤皇台。
花萼楼前雨露新，长安城里太平人。龙衔火树千重焰，鸡踏莲花万岁春。
帝宫三五戏春台，行雨流风莫妒来。西域灯轮千影合，东华金阙万重开。
摩遮本出海西胡，琉璃宝服紫髯胡。闻道皇恩遍宇宙，来将歌舞助欢娱。
绣装帕额宝花冠，夷歌骑舞借人看。自能激水成阴气，不虑今年寒不寒。
腊月凝阴积帝台，豪歌急鼓送寒来。油囊取得天河水，将添上寿万年杯。
寒气宜人最可怜，故将寒水散庭前。惟愿圣君无限寿，长取新年续旧年。
昭成皇后帝家亲，荣乐诸人不比伦。往日霜前花委地，今年雪后树逢春。
暮春三月日重三，春水桃花满禊潭。广乐逶迤天上下，仙舟摇衍镜中酣。
平湖一望上连天，林景千寻下洞泉。忽惊水上光华满，疑是乘舟到日边。
巴陵一望洞庭秋，日见孤峰水上浮。闻道神仙不可接，心随湖水共悠悠。
山庭迥迥面长川，江树重重极远烟。形影相追高翥鸟，心肠倂断北风船。
去年寒食洞庭波，今年寒食襄阳路。不辞著处寻山水，秪畏还家落春暮。
瘴江西去火为山，炎徼南穷鬼作关。从此更投人境外，生涯应在有无间。
乘春祓禊逐风光，扈跸陪銮渭渚傍。还笑当时水滨老，衰年八十待文王。
绮萼成蹊遍籞芳，红英扑地满筵香。莫将秋宴传王母，来比春华奉圣皇。
上林花鸟暮春时，上巳陪游乐在兹。此日欣逢临渭赏，昔年空道济汾词。
曲榭回廊绕涧幽，飞泉喷下溢池流。祗应感发明王梦，遂得邀迎圣帝游。
牵牛南渡象昭回，学凤楼成帝女来。平旦鹓鸾歌舞席，方宵鹦鹉献酬杯。
田郎才貌出咸京，潘子文华向洛城。愿以深心留善政，当令强项谢高名。
侯家主第一时新，上席华年不惜春。珠釭缀日那知夜，玉斝流霞畏底晨。
金榜重楼开夜扉，琼筵爱客未言归。衔欢不觉银河曙，尽醉那知玉漏稀。
秦楼宴喜月裴回，妓筵银烛满庭开。坐中香气排花出，扇后歌声逐酒来。
河洛风烟壮市朝，送君飞凫去渐遥。更思明年桃李月，花红柳绿宴浮桥。
凤楼䆗窱凌三袭，翠幌玲珑瞰九衢。复道中宵留宴衎，弥令上客想踟蹰。
宫殿沈沈月欲分，昭阳更漏不堪闻。珊瑚枕上千行泪，不是思君是恨君。
送文迎武递参差，一始一终光圣仪。四海生人歌有庆，千龄孝享肃无亏。
宝马香车清渭滨，红桃碧柳禊堂春。皇情尚忆垂竿佐，天祚先呈捧剑人。
东山朝日翠屏开，北阙晴空彩仗来。喜遇天文七曜动，少微今夜近三台。
濯龙门外主家亲，鸣凤楼中天上人。自有金杯迎甲夜，还将绮席代阳春。
北阙彤云掩曙霞，东风吹雪舞仙家。琼章定少千人和，银树长芳六出花。
洛阳旧有神明宰，辇毂由来天地中。馀邑政成何足贵，因君取则四方同。
传闻圣旨向秦京，谁念羁囚滞洛城。扈从由来是方朔，为申冤气在长平。
无事今朝来下狱，谁期十月是横河。君看鹰隼俱堪击，为报蜘蛛收网罗。
北邙山上列坟茔，万古千秋对洛城。城中日夕歌钟起，山上唯闻松柏声。
风光淅淅草中飘，日彩荧荧水上摇。幸奏潇湘云壑意，山旁容与动仙桡。
去年离别雁初归，今夜裁缝萤已飞。征客近来音信断，不知何处寄寒衣。
王孙帝女下仙台，金榜珠帘入夜开。遽惜琼筵欢正洽，唯愁银箭晓相催。
鸣銮赫奕下重楼，羽盖逍遥向一丘。汉日唯闻白衣宠，唐年更睹赤松游。
闻君墨绶出丹墀，双舃飞来伫有期。寄谢铜街攀柳日，无忘粉署握兰时。
始见青云干律吕，俄逢瑞雪应阳春。今日回看上林树，梅花柳絮一时新。
廊庙心存岩壑中，銮舆瞩在灞城东。逍遥自在蒙庄子，汉主徒言河上公。
水面芙蓉秋已衰，繁条偏是著花迟。平明露滴垂红脸，似有朝愁暮落时。
红萼竞燃春苑曙，粉茸新吐御筵开。长年愿奉西王母，近侍惭无东朔才。
龙骖晓入望春宫，正逢春雪舞春风。花光倂在天文上，寒气行销御酒中。
金榜岧嶤云里开，玉箫参差天际回。莫惊侧弁还归路，只为平阳歌舞催。
红萼竞燃春苑曙，䒠茸新吐御筵开。长年愿奉西王䜩，近侍惭无东朔才。
千锺圣酒御筵披，六出祥英乱遶枝。即此神仙对琼圃，何烦辙迹向瑶池。
郎官出宰赴伊瀍，征传骎骎灞水前。此时怅望新丰道，握手相看共黯然。
旧闻百子汉家池，汉家渌水今逶迤。宫女厌镜笑窥池，身前影后不相见。
秋叶风吹黄飒飒，晴云日照白鳞鳞。归来得问茱萸女，今日登高醉几人。
铜台宫观委灰尘，魏主园林漳水滨。即今西望犹堪思，况复当时歌舞人。
碧玉妆成一树高，万条垂下绿丝绦。不知细叶谁裁出，二月春风似剪刀。
稽山罢雾郁嵯峨，镜水无风也自波。莫言春度芳菲尽，别有中流采芰荷。
少小离家老大回，乡音难改鬓毛衰。儿童相见不相识，笑问客从何处来。
离别家乡岁月多，近来人事半销磨。唯有门前镜湖水，春风不改旧时波。
钑镂银盘盛蛤蜊，镜湖莼菜乱如丝。乡曲近来隹此味，遮渠不道是吴儿。
武陵川径入幽遐，中有鸡犬秦人家。先时见者为谁耶，源水今流桃复花。
绵绵钟漏洛阳城，客舍贫居绝送迎。逢君贳酒因成醉，醉后焉知世上情。
大河东北望桃林，杂树冥冥结翠阴。不知君作神仙尉，特讶行来云雾深。
朝出沙头日正红，晚来云起半江中。赖逢邻女曾相识，并著莲舟不畏风。
茨菰叶烂别西湾，莲子花开犹未还。妾梦不离江水上，人传郎在凤凰山。
南路磋跎客未回，常嗟物候暗相催。四时不变江头草，十月先开岭上梅。
巫岭岧峣天际重，佳期宿昔愿相从。朝云暮雨连天暗，神女知来第几峰。
隐隐飞桥隔野烟，石矶西畔问渔船。桃花尽日随流水，洞在清谿何处边。
山光物态弄春辉，莫为轻阴便拟归。纵使晴明无雨色，入云深处亦沾衣。
欲寻轩槛列清尊，江上烟云向晚昏。须倩东风吹散雨，明朝却待入华园。
春草青青万里馀，边城落日见离居。情知海上三年别，不寄云间一纸书。
濯濯烟条拂地垂，城边楼畔结春思。请君细看风流意，未减灵和殿里时。
去年燕巢主人屋，今年花发路傍枝。年年为客不到舍，旧国存亡那得知。
邺城东北望陵台，珠翠繁华去不回。无复新妆艳红粉，空馀故垄满青苔。
洛阳梨花落如霰，河阳桃叶生复齐。坐惜玉楼春欲尽，红绵粉絮裛妆啼。
董贤女弟在椒风，窈窕繁华贵后宫。璧带金釭皆翡翠，一朝零落变成空。
江边枫落菊花黄，少长登高一望乡。九日陶家虽载酒，三年楚客已霑裳。
一回望月一回悲，望月月移人不移。何时得见汉朝使，为妾传书斩画师。
天门街里倒天枢，火急先须卸火珠。计合一条丝线挽，何劳两县索人夫。
雪面淡眉天上女，凤箫鸾翅欲飞去。玉山翘翠步无尘，楚腰如柳不胜春。
年来谁不厌龙钟，虽在侯门似不容。看取海山寒翠树，苦遭霜霰到秦封。
映竹时闻转辘轳，当窗只见网蜘蛛。主人非病常高卧，环堵蒙笼一老儒。
与君相识即相亲，闻道君家住孟津。为见行舟试借问，客中时有洛阳人。
忽然一曲称君心，破却中人百家产。城外平人驱欲尽，帐中犹打衮花球。
长安年少惜春残，争认慈恩紫牡丹。别有玉盘乘露冷，无人起就月中看。
新丰美酒斗十千，咸阳游侠多少年。相逢意气为君饮，系马高楼垂柳边。
出身仕汉羽林郎，初随骠骑战渔阳。孰知不向边庭苦，纵死犹闻侠骨香。
一身能擘两雕弧，虏骑千重只似无。偏坐金鞍调白羽，纷纷射杀五单于。
汉家君臣欢宴终，高议云台论战功。天子临轩赐侯印，将军佩出明光宫。
腰间宝剑七星文，臂上雕弓百战勋。见说云中擒黠虏，始知天上有将军。
独在异乡为异客，每逢佳节倍思亲。遥知兄弟登高处，遍插茱萸少一人。
大罗天上神仙客，濯锦江头花柳春。不为碧鸡称使者，唯令白鹤报乡人。
渭城朝雨浥轻尘，客舍青青杨柳春。劝君更尽一杯酒，西出阳关无故人。
送君南浦泪如丝，君向东州使我悲。为报故人憔悴尽，如今不似洛阳时。
欲逐将军取右贤，沙场走马向居延。遥知汉使萧关外，愁见孤城落日边。
金杯缓酌清歌转，画舸轻移艳舞回。自叹鹡鸰临水别，不同鸿雁向池来。
杨柳渡头行客稀，罟师荡桨向临圻。唯有相思似春色，江南江北送君归。
绿树重阴盖四邻，青苔日厚自无尘。科头箕踞长松下，白眼看他世上人。
广武城边逢暮春，汶阳归客泪沾巾。落花寂寂啼山鸟，杨柳青青渡水人。
柳条拂地不须折，松树披云从更长。藤花欲暗藏猱子，柏叶初齐养麝香。
可怜盘石临泉水，复有垂杨拂酒杯。若道春风不解意，何因吹送落花来。
与君相见即相亲，闻道君家在孟津。为见行舟试借问，客中时有洛阳人。
万户伤心生野烟，百僚何日更朝天。秋槐叶落空宫里，凝碧池头奏管弦。
凉州城外少行人，百尺峰头望虏尘。健儿击鼓吹羌笛，共赛城东越骑神。
清风细雨湿梅花，骤马先过碧玉家。正值楚王宫里至，门前初下七香车。
宿昔朱颜成暮齿，须臾白发变垂髫。一生几许伤心事，不向空门何处销。
清风明月苦相思，荡子从戎十载馀。征人去日殷勤嘱，归雁来时数附书。
送君返葬石楼山，松柏苍苍宾驭还。埋骨白云长已矣，空馀流水向人间。
身名不问十年馀，老大谁能更读书。林中独酌邻家酒，门外时闻长者车。
莫将边地比京都，八月严霜草已枯。今日登高樽酒里，不知能有菊花无。
乔柯门里自成阴，散髪窗中曾不簪。逍遥且喜从吾事，荣宠从来非我心。
穷巷空林常闭关，悠然独卧对前山。今朝忽枉嵇生驾，倒屣开门遥解颜。
长安南下几程途，得到邗沟吊绿芜。渚畔鲈鱼舟上钓，羡君归老向东吴。
为政心闲物自闲，朝看飞鸟暮飞还。寄书河上神明宰，羡尔城头姑射山。
百花原头望京师，黄河水流无已时。穷秋旷野行人绝，马首东来知是谁。
洛阳一别梨花新，黄鸟飞飞逢故人。携手当年共为乐，无惊蕙草惜残春。
中外相连弟与兄，新加小县子男名。才年三十佩铜印，知尔弦歌汉水清。
吏部明年拜官后，西城必与故人期。寄书春草年年色，莫道相逢玉女祠。
百岁老翁不种田，惟知曝背乐残年。有时扪虱独搔首，目送归鸿篱下眠。
小山破体闲支策，落日梨花照空壁。诗堪记室妒风流，画与将军作勍敌。
紫极殿前朝伏奏，龙华会里日相望。别离岁岁如流水，谁辨他乡与故乡。
山头禅室挂僧衣，窗外无人溪鸟飞。黄昏半在下山路，却听钟声连翠微。
十五能行西入秦，三十无家作路人。时命不将明主合，布衣空染洛阳尘。
西行陇上泣胡天，南向云中指渭川。毳幕夜来时宛转，何由得似汉王边。
胡王知妾不胜悲，乐府皆传汉国辞。朝来马上箜篌引，稍似宫中闲夜时。
日暮惊沙乱雪飞，傍人相劝易罗衣。强来前殿看歌舞，共待单于夜猎归。
彩骑双双引宝车，羌笛两两奏胡笳。若为别得横桥路，莫隐宫中玉树花。
红荷碧筿夜相鲜，皂盖兰桡浮翠筵。舟中对舞邯郸曲，月下双弹卢女弦。
青林碧屿暗相期，缓楫挥觥欲赋诗。借问高歌凡几转，河低月落五更时。
朝来仙阁听弦歌，暝入花亭见绮罗。池边命酒怜风月，浦口回船惜芰荷。
朦胧竹影蔽岩扉，淡荡荷风飘舞衣。舟寻绿水宵将半，月隐青林人未归。
花潭竹屿傍幽蹊，画檝浮空入夜溪。芰荷覆水船难进，歌舞留人月易低。
华阳洞口片云飞，细雨蒙蒙欲湿衣。玉箫遍满仙坛上，应是茅家兄弟归。
新林二月孤舟还，水满清江花满山。借问故园隐君子，时时来往住人间。
烽火城西百尺楼，黄昏独上海风秋。更吹羌笛关山月，无那金闺万里愁。
琵琶起舞换新声，总是关山旧别情。撩乱边愁听不尽，高高秋月照长城。
关城榆叶早疏黄，日暮云沙古战场。表请回军掩尘骨，莫教兵士哭龙荒。
青海长云暗雪山，孤城遥望玉门关。黄沙百战穿金甲，不破楼兰终不还。
大漠风尘日色昏，红旗半卷出辕门。前军夜战洮河北，已报生擒吐谷浑。
胡瓶落膊紫薄汗，碎叶城西秋月团。明敕星驰封宝剑，辞君一夜取楼兰。
玉门山嶂几千重，山北山南总是烽。人依远戍须看火，马踏深山不见踪。
秦时明月汉时关，万里长征人未还。但使龙城飞将在，不教胡马度阴山。
骝马新跨白玉鞍，战罢沙场月色寒。城头铁鼓声犹振，匣里金刀血未干。
吴姬越艳楚王妃，争弄莲舟水湿衣。来时浦口花迎入，采罢江头月送归。
荷叶罗裙一色裁，芙蓉向脸两边开。乱入池中看不见，闻歌始觉有人来。
贵人妆梳殿前催，香风吹入殿后来。仗引笙歌大宛马，白莲花发照池台。
胡部笙歌西殿头，梨园弟子和凉州。新声一段高楼月，圣主千秋乐未休。
昨夜风开露井桃，未央前殿月轮高。平阳歌舞新承宠，帘外春寒赐锦袍。
西宫夜静百花香，欲卷珠帘春恨长。斜抱云和深见月，朦胧树色隐昭阳。
芙蓉不及美人妆，水殿风来珠翠香。谁分含啼掩秋扇，空悬明月待君王。
金井梧桐秋叶黄，珠帘不卷夜来霜。熏笼玉枕无颜色，卧听南宫清漏长。
高殿秋砧响夜阑，霜深犹忆御衣寒。银灯青琐裁缝歇，还向金城明主看。
真成薄命久寻思，梦见君王觉后疑。火照西宫知夜饮，分明复道奉恩时。
长信宫中秋月明，昭阳殿下𢭏衣声。白露堂中细草迹，红罗帐里不胜情。
白马金鞍从武皇，旌旗十万宿长杨。楼头小妇鸣筝坐，遥见飞尘入建章。
驰道杨花满御沟，红妆缦绾上青楼。金章紫绶千馀骑，夫婿朝回初拜侯。
香帏风动花入楼，高调鸣筝缓夜愁。肠断关山不解说，依依残月下帘钩。
钱塘江边是谁家，江上女儿全胜花。吴王在时不得出，今日公然来浣纱。
闺中少妇不曾愁，春日凝妆上翠楼。忽见陌头杨柳色，悔教夫婿觅封侯。
乘舆执玉已登坛，细草霑衣春殿寒。昨夜云生拜初月，万年甘露水晶盘。
青鸾飞入合欢宫，紫凤衔花出禁中。可怜今夜千门里，银汉星回一道通。
角鹰初下秋草稀，铁骢抛鞚去如飞。少年猎得平原兔，马后横捎意气归。
一从恩谴度潇湘，塞北江南万里长。莫道蓟门书信少，雁飞犹得到衡阳。
闻道将军破海门，如何远谪渡湘沅。春来明主封西岳，自有还君紫绶恩。
与君同病复漂沦，昨夜宣城别故人。明主恩深非岁久，长江还共五谿滨。
南浦逢君岭外还，沅谿更远洞庭山。尧时恩泽如春雨，梦里相逢同入关。
霜天留后故情欢，银烛金炉夜不寒。欲问吴江别来意，青山明月梦中看。
源向春城花几重，江明深翠引诸峰。与君醉失松溪路，山馆寥寥传暝钟。
沅溪夏晚足凉风，春酒相携就竹丛。莫道弦歌愁远谪，青山明月不曾空。
孤舟微月对枫林，分付鸣筝与客心。岭色千重万重雨，断弦收与泪痕深。
斋心问易太阳宫，八卦真形一气中。仙老言馀鹤飞去，玉清坛上雨蒙蒙。
醉别江楼橘柚香，江风引雨入舟凉。忆君遥在潇湘月，愁听清猿梦里长。
故园今在灞陵西，江畔逢君醉不迷。小弟邻庄尚渔猎，一封书寄数行啼。
秋在水清山暮蝉，洛阳树色鸣皋烟。送君归去愁不尽，又惜空度凉风天。
津头云雨暗湘山，迁客离忧楚地颜。遥送扁舟安陆郡，天边何处穆陵关。
寒雨连天夜入湖，平明送客楚山孤。洛阳亲友如相问，一片冰心在玉壶。
丹阳城南秋海阴，丹阳城北楚云深。高楼送客不能醉，寂寂寒江明月心。
莫道秋江离别难，舟船明日是长安。吴姬缓舞留君醉，随意青枫白露寒。
南越归人梦海楼，广陵新月海亭秋。宝刀留赠长相忆，当取戈船万户侯。
寒江绿水楚云深，莫道离忧迁远心。晓夕双帆归鄂渚，愁将孤月梦中寻。
玉碗金罍倾送君，江西日入起黄云。扁舟乘月暂来去，谁道沧浪吴楚分。
深林秋水近日空，归棹演漾清阴中。夕浦离觞意何已，草根寒露悲鸣虫。
长亭驻马未能前，井邑苍茫含暮烟。醉别何须更惆怅，回头不语但垂鞭。
清江月色傍林秋，波上荧荧望一舟。鄂渚轻帆须早发，江边明月为君留。
摇曳巴陵洲渚分，清江传语便风闻。山长不见秋城色，日暮蒹葭空水云。
黄河渡头归问津，离家几日茱萸新。漫道闺中飞破镜，犹看陌上别行人。
辰阳太守念王孙，远谪沅谿何可论。黄鹤青云当一举，明珠吐著抱君恩。
武陵溪口驻扁舟，溪水随君向北流。行到荆门上三峡，莫将孤月对猿愁。
冬夜伤离在五溪，青鱼雪落鲙橙虀。武冈前路看斜月，片片舟中云向西。
远别舟中蒋山暮，君行举首燕城路。蓟门秋月隐黄云，期向金陵醉江树。
别馆萧条风雨寒，扁舟月色渡江看。酒酣不识关西道，却望春江云尚残。
流水通波接武冈，送君不觉有离伤。青山一道同云雨，眀月何曽是两乡。
桂阳秋水长沙县，楚竹离声为君变。青山隐隐孤舟微，白鹤双飞忽相见。
沅江流水到辰阳，谿口逢君驿路长。远谪谁知望雷雨，明年春水共还乡。
溆浦潭阳隔楚山，离尊不用起愁颜。明祠灵响期昭应，天泽俱从此路还。
龙溪只在龙标上，秋月孤山两相向。谴谪离心是丈夫，鸿恩共侍春江涨。
东楚吴山驿树微，轺车衔命奉恩辉。英僚携出新丰酒，半道遥看骢马归。
吴掾留觞楚郡心，洞庭秋雨海门阴。但令意远扁舟近，不道沧江百丈深。
留君夜饮对潇湘，从此归舟客梦长。岭上梅花侵雪暗，归时还拂桂花香。
白花原头望京师，黄河水流无尽时。穷秋旷野行人绝，马首东来知是谁。
叩齿焚香出世尘，斋坛鸣磬步虚人。百花仙酝能留客，一饭胡麻度几春。
松间白发黄尊师，童子烧香禹步时。欲访桃源入溪路，忽闻鸡犬使人疑。
先贤盛说桃花源，尘忝何堪武陵郡。闻道秦时避地人，至今不与人通问。
山观空虚清静门，从官役吏扰尘喧。暂因问俗到真境，便欲投诚依道源。
河上老人坐古槎，合丹只用青莲花。至今八十如四十，口道沧溟是我家。
音书杜绝白狼西，桃李无颜黄鸟啼。寒雁春深归去尽，出门肠断草萋萋。
花映垂杨汉水清，微风林里一枝轻。即今江北还如此，愁杀江南离别情。
家园好在尚留秦，耻作明时失路人。恐逢故里莺花笑，且向长安度一春。
铁马胡裘出汉营，分麾百道救龙城。左贤未遁旌竿折，过在将军不在兵。
胜景门闲对远山，竹深松老半含烟。皓月殿中三度磬，水晶宫里一僧禅。
杳杳袅袅清且切，鹧鸪飞处又斜阳。相思岭上相思泪，不到三声合断肠。
雨歇杨林东渡头，永和三日荡轻舟。故人家在桃花岸，直到门前溪水流。
玉帛朝回望帝乡，乌孙归去不称王。天涯静处无征战，兵气销为日月光。
北海阴风动地来，明君祠上望龙堆。髑髅皆是长城卒，日暮沙场飞作灰。
龙鬬雌雄势已分，山崩鬼哭恨将军。黄河直北千馀里，冤气苍茫成黑云。
因嫁单于怨在边，蛾眉万古葬胡天。汉家此去三千里，青冢常无草木烟。
湖上老人坐矶头，湖里桃花水却流。竹竿袅袅白波际，不知何者吞吾钩。
越女歌长君且听，芙蓉香满水边城。岂知一日终非主，犹自如今有怨声。
白玉堂前一树梅，今朝忽见数花开。儿家门户寻常闭，春色因何入得来。
百尺珠楼临狭斜，新妆能唱美人车。皆言贱妾红颜好，要自狂夫不忆家。
秋江渺渺水空波，越客孤舟欲榜歌。手折衰杨悲老大，故人零落已无多。
事去人亡迹自留，黄花绿蒂不胜愁。谁能更向青门外，秋草茫茫觅故侯。
猿啼客散暮江头，人自伤心水自流。同作逐臣君更远，青山万里一孤舟。
秋草黄花覆古阡，隔林何处起人烟。山僧独在山中老，唯有寒松见少年。
独上云梯入翠微，蒙蒙烟雪映岩扉。世人知在中峰里，遥礼青山恨不归。
孤舟相访至天涯，万转云山路更赊。欲扫柴门迎远客，青苔黄叶满贫家。
汉代何人访逐臣，江边几度送归人。同官岁岁先辞满，唯有青山伴老身。
天书远召沧浪客，几度临岐病未能。江海茫茫春欲遍，行人一骑发金陵。
江南海北长相忆，浅水深山独掩扉。重见太平身已老，桃源久住不能归。
向风长啸戴纱巾，野鹤由来不可亲。明日东归变名姓，五湖烟水觅何人。
石磵泉声久不闻，独临长路雪纷纷。如今渐欲生黄发，愿脱头冠与白云。
怜君一见一悲歌，岁岁无如老去何。白屋渐看秋草没，青云莫道故人多。
怜君异域朝周远，积水连天何处通。遥指来从初日外，始知更有扶桑东。
汉庭初拜建安侯，天子临轩寄所忧。从此向南无限路，双旌已去水悠悠。
万里闽中去渺然，孤舟水上入寒烟。辕门拜首儒衣弊，貌似牢之岂不怜。
长乐宫人扫落花，君王正候五云车。万方臣妾同瞻望，疑在曾城阿母家。
沅水悠悠湘水春，临岐南望一沾巾。信陵门下三千客，君到长沙见几人。
寂寂孤莺啼杏园，寥寥一犬吠桃源。落花芳草无寻处，万壑千峰独闭门。
江上初收战马尘，莺声柳色待行春。双旌谁道来何暮，万井如今有几人。
渺渺云山去几重，依依独听广陵钟。明朝借问南来客，五马双旌何处逢。
沧洲不复恋鱼竿，白发那堪戴铁冠。客路向南何处是，芦花千里雪漫漫。
萧条独向汝南行，客路多逢汉骑营。古木苍苍离乱后，几家同住一孤城。
何年家住此江滨，几度门前北渚春。白发乱生相顾老，黄莺自语岂知人。
衡阳千里去人稀，遥逐孤云入翠微。春草青青新覆地，深山无路若为归。
万里辞家事鼓鼙，今陵驿路楚云西。江春不肯留归客，草色青青送马蹄。
江上花催问礼人，鄱阳莺报越乡春。谁怜此别悲欢异，万里青山送逐臣。
一尉何曾及布衣，时平却忆卧柴扉。故园柳色催南客，春水桃花待北归。
莫叹江城一掾卑，沧洲未是阻心期。浙中山色千万状，门外潮声朝暮时。
迁客归人醉晚寒，孤舟暂泊子陵滩。怜君更去三千里，落日青山江上看。
春风何事远相催，路尽天涯始却回。万里无人空楚水，孤帆送客到鱼台。
昨夜承恩宿未央，罗衣犹带御衣香。芙蓉帐小云屏暗，杨柳风多水殿凉。
白日浮云闭不开，黄沙谁问冶长猜。只怜横笛关山月，知处愁人夜夜来。
禅门来往翠微间，万里千峰在剡山。何时共到天台里，身与浮云处处闲。
山色湖光并在东，扁舟归去有樵风。莫道野人无外事，开田凿井白云中。
释子身心无有分，独将衣钵去人群。相思晚望西林寺，唯有钟声出白云。
扬州春草新年绿，未去先愁去不归。淮水问君来早晚，老人偏畏过芳菲。
溪上残春黄鸟稀，辛夷花尽杏花飞。始怜幽竹山窗下，不改清阴待我归。
南楚迢迢通汉口，西江淼淼去扬州。春风已遣归心促，纵复芳菲不可留。
宜阳城下草萋萋，涧水东流复向西。芳树无人花自落，春山一路鸟空啼。
青溪访道凌烟曙，王子仙成已飞去。更值空山雷雨时，云林薄暮归何处。
葡萄美酒夜光杯，欲饮琵琶马上催。醉卧沙场君莫笑，古来征战几人回。
秦中花鸟已应阑，塞外风沙犹自寒。夜听胡笳折杨柳，教人意气忆长安。
杨柳青青杏发花，年光误客转思家。不知湖上菱歌女，几个春舟在若耶。
长裙锦带还留客，广额青蛾亦效嚬。共惜不成金谷妓，虚令看杀玉车人。
二月江南花满枝，他乡寒食远堪悲。贫居往往无烟火，不独明朝为子推。
王事纷纷无暇日，浮生冉冉只如云。已为平子归休计，五老岩前必共闻。
空山泉落松窗静，闲地草生春日迟。白发渐多身未退，依依常在永禅师。
浑成紫檀金屑文，作得琵琶声入云。胡地迢迢三万里，那堪马上送明君。
异方之乐令人悲，羌笛胡笳不用吹。坐看今夜关山月，思杀边城游侠儿。
试登秦岭望秦川，遥忆青门春可怜。仲月送君从此去，瓜时须及邵平田。
荆吴相接水为乡，君去春江正淼茫。日暮征帆何处泊，天涯一望断人肠。
潮落江平未有风，扁舟共济与君同。时时引领望天末，何处青山是越中。
不觉初秋夜渐长，清风习习重凄凉。炎炎暑退茅斋静，堦下丛莎有露光。
山头禅室挂僧衣，窗外无人水鸟飞。黄昏半在下山路，却听泉声恋翠微。
姑苏台上乌栖时，吴王宫里醉西施。吴歌楚舞欢未毕，青山欲衔半边日。
燕南壮士吴门豪，筑中置铅鱼隐刀。感君恩重许君命，太山一掷轻鸿毛。
云想衣裳花想容，春风拂槛露华浓。若非群玉山头见，会向瑶台月下逢。
一枝秾艳露凝香，云雨巫山枉断肠。借问汉宫谁得似，可怜飞燕倚新妆。
名花倾国两相欢，长得君王带笑看。觧释春风无限恨，沈香亭北倚阑干。
五陵年少金市东，银鞍白马度春风。落花踏尽游何处，笑入胡姬酒肆中。
海潮南去过浔阳，牛渚由来险马当。横江欲渡风波恶，一水牵愁万里长。
横江西望阻西秦，汉水东连扬子津。白浪如山那可渡，狂风愁杀峭帆人。
海神来过恶风回，浪打天门石壁开。浙江八月何如此，涛似连山喷雪来。
横江馆前津吏迎，向余东指海云生。郎今欲渡缘何事，如此风波不可行。
月晕天风雾不开，海鲸东蹙百川回。惊波一起三山动，公无渡河归去来。
永王正月东出师，天子遥分龙虎旗。楼船一举风波静，江汉翻为雁鹜池。
三川北虏乱如麻，四海南奔似永嘉。但用东山谢安石，为君谈笑静胡沙。
雷鼓嘈嘈喧武昌，云旗猎猎过寻阳。秋毫不犯三吴悦，春日遥看五色光。
龙蟠虎踞帝王州，帝子金陵访古丘。春风试暖昭阳殿，明月还过𫛛鹊楼。
二帝巡游俱未回，五陵松柏使人哀。诸侯不救河南地，更喜贤王远道来。
丹阳北固是吴关，画出楼台云水间。千岩烽火连沧海，两岸旌旗绕碧山。
王出三山按五湖，楼船跨海次陪都。战舰森森罗虎士，征帆一一引龙驹。
长风挂席势难回，海动山倾古月摧。君看帝子浮江日，何似龙骧出峡来。
祖龙浮海不成桥，汉武寻阳空射蛟。我王楼舰轻秦汉，却似文皇欲渡辽。
帝宠贤王入楚关，扫清江汉始应还。初从云梦开朱邸，更取金陵作小山。
试借君王玉马鞭，指挥戎虏坐琼筵。南风一扫胡尘静，西入长安到日边。
胡尘轻拂建章台，圣主西巡蜀道来。剑壁门高五千尺，石为楼阁九天开。
九天开出一成都，万户千门入画图。草树云山如锦绣，秦川得及此间无。
华阳春树号新丰，行入新都若旧宫。柳色未饶秦地绿，花光不灭上阳红。
谁道君王行路难，六龙西幸万人欢。地转锦江成渭水，天回玉垒作长安。
万国同风共一时，锦江何谢曲江池。石镜更明天上月，后宫亲得照蛾眉。
濯锦清江万里流，云帆龙舸下扬州。北地虽夸上林苑，南京还有散花楼。
锦水东流绕锦城，星桥北挂象天星。四海此中朝圣主，峨眉山下列仙庭。
秦开蜀道置金牛，汉水元通星汉流。天子一行遗圣迹，锦城长作帝王州。
水绿天青不起尘，风光和暖胜三秦。万国烟花随玉辇，西来添作锦江春。
剑阁重关蜀北门，上皇归马若云屯。少帝长安开紫极，双悬日月照乾坤。
峨眉山月半轮秋，影入平羌江水流。夜发清溪向三峡，思君不见下渝州。
去年别我向何处，有人传道游江东。谓言挂席度沧海，却来应是无长风。
淮水不绝涛澜高，盛德未泯生英髦。知君先负庙堂器，今日还须赠宝刀。
贾生西望忆京华，湘浦南迁莫怨嗟。圣主恩深汉文帝，怜君不遣到长沙。
李白乘舟将欲行，忽闻岸上踏歌声。桃花潭水深千尺，不及汪伦送我情。
杨花落尽子规啼，闻道龙标过五溪。我寄愁心与明月，随风直到夜郎西。
故人西辞黄鹤楼，烟花三月下扬州。孤帆远影碧山尽，唯见长江天际流。
镜湖流水漾清波，狂客归舟逸兴多。山阴道士如相见，应写黄庭换白鹅。
六博争雄好彩来，金盘一掷万人开。丈夫赌命报天子，当斩胡头衣锦回。
丈八蛇矛出陇西，弯弧拂箭白猿啼。破胡必用龙韬策，积甲应将熊耳齐。
月蚀西方破敌时，及瓜归日未应迟。斩胡血变黄河水，枭首当悬白鹊旗。
昔日绣衣何足荣，今宵贳酒与君倾。暂就东山赊月色，酣歌一夜送泉明。
问余何意栖碧山，笑而不荅心自闲。桃花流水窅然去，别有天地非人间。
青莲居士谪仙人，酒肆藏名三十春。湖州司马何须问，金粟如来是后身。
严陵不从万乘游，归卧空山钓碧流。自是客星辞帝座，元非太白醉扬州。
日落沙明天倒开，波摇石动水萦回。轻舟泛月寻溪转，疑是山隐雪后来。
水作青龙盘石堤，桃花夹岸鲁门西。若教月下乘舟去，何啻风流到剡溪。
洞庭西望楚江分，水尽南天不见云。日落长沙秋色远，不知何处吊湘君。
南湖秋水夜无烟，耐可乘流直上天。且就洞庭赊月色，将船买酒白云边。
洛阳才子谪湘川，元礼同舟月下仙。记得长安还欲笑，不知何处是西天。
洞庭湖西秋月辉，潇湘江北早鸿飞。醉客满船歌白苎，不知霜露入秋衣。
帝子潇湘去不还，空馀秋草洞庭间。淡扫明湖开玉镜，丹青画出是君山。
乘君素舸泛泾西，宛似云门对若溪。且从康乐寻山水，何必东游入会稽。
日照香炉生紫烟，遥看瀑布挂前川。飞流直下三千尺，疑是银河落九天。
庐山东南五老峰，青天削出金芙蓉。九江秀色可揽结，吾将此地巢云松。
天门中断楚江开，碧水东流至北回。两岸青山相对出，孤帆一片日边来。
兰陵美酒郁金香，玉椀盛来琥珀光。但使主人能醉客，不知何处是他乡。
朝辞白帝彩云间，千里江陵一日还。两岸猿声啼不尽，轻舟已过万重山。
霜落荆门江树空，布帆无恙挂秋风。此行不为鲈鱼鲙，自爱名山入剡中。
旧苑荒台杨柳新，菱歌清唱不胜春。只今惟有西江月，曾照吴王宫里人。
越王句践破吴归，义士还乡尽锦衣。宫女如花满春殿，只今惟有鹧鸪飞。
孔雀东飞何处栖，庐江小吏仲卿妻。为客裁缝君自见，城乌独宿夜空啼。
两人对酌山花开，一杯一杯复一杯。我醉欲眠卿且去，明朝有意抱琴来。
一为迁客去长沙，西望长安不见家。黄鹤楼中吹玉笛，江城五月落梅花。
红罗袖里分明见，白玉盘中看却无。疑是老僧休念诵，腕前推下水晶珠。
巫山枕障画高丘，白帝城边树色秋。朝云夜入无行处，巴水横天更不流。
骝马新跨白玉鞍，战罢沙场月色寒。城头铁鼓声犹震，匣里金刀血未干。
百战沙场碎铁衣，城南已合数重围。突营射杀呼延将，独领残兵千骑归。
谁家玉笛暗飞声，散入春风满洛城。此夜曲中闻折柳，何人不起故园情。
北阙圣人歌太康，南冠君子窜遐荒。汉酺闻奏钧天乐，愿得风吹到夜郎。
蜀国曾闻子规鸟，宣城还见杜鹃花。一叫一回肠一断，三春三月忆三巴。
天回北斗挂西楼，金屋无人萤火流。月光欲到长门殿，别作深宫一段愁。
桂殿长愁不记春，黄金四屋起秋尘。夜悬明镜青天上，独照长门宫里人。
白马金羁辽海东，罗帷绣被卧春风。落月低轩窥烛尽，飞花入户笑床空。
骏马骄行踏落花，垂鞭直拂五云车。美人一笑褰珠箔，遥指红楼是妾家。
风动荷花水殿香，姑苏台上宴吴王。西施醉舞娇无力，笑倚东窗白玉床。
罗袜凌波生网尘，那能得计访情亲。千杯绿酒何辞醉，一面红妆恼杀人。
王命三征去未还，明朝离别出吴关。白玉高楼看不见，相思须上望夫山。
出门妻子强牵衣，问我西行几日归。归时傥佩黄金印，莫学苏秦不下机。
翡翠为楼金作梯，谁人独宿倚门啼。夜坐寒灯连晓月，行行泪尽楚关西。
夜郎天外怨离居，明月楼中音信疏。北雁春归看欲尽，南来不得豫章书。
安石东山三十春，傲然携妓出风尘。楼中见我金陵子，何似阳台云雨人。
小妓金陵歌楚声，家僮丹砂学凤鸣。我亦为君饮清酒，君心不肯向人倾。
日本晁卿辞帝都，征帆一片绕蓬壶。明月不归沈碧海，白云愁色满苍梧。
饭颗山头逢杜甫，顶戴笠子日卓午。借问别来太瘦生，总为从前作诗苦。
鬓眉雪色犹嗜酒，言辞淳朴古人风。乡村年少生离乱，见话先朝如梦中。
秋檐滴滴对床寝，山路迢迢联骑行。到家俱及东篱菊，何事先归半日程。
停车欲去绕丛竹，偏爱新筠十数竿。莫遣儿童触琼粉，留待幽人回日看。
南望青山满禁闱，晓陪鸳鹭正差池。共爱朝来何处雪，蓬莱宫里拂松枝。
山明野寺曙钟微，雪满幽林人迹稀。闲居寥落生高兴，无事风尘独不归。
秋艸生庭白露时，故园诸弟益相思。尽日高斋无一事，芭蕉叶上独题诗。
踏阁攀林恨不同，楚云沧海思无穷。数家砧杵秋山下，一郡荆榛寒雨中。
岁暮兵戈乱京国，帛书间道访存亡。还信忽从天上落，唯知彼此泪千行。
忽羡后生连榻话，独依寒烛一斋空。时流欢笑事从别，把酒吟诗待尔同。
世间荏苒萦此身，长望碧山到无因。白鹤徘徊看不去，遥知下有清都人。
兀兀山行无处归，山中猛虎识棕衣。俗客欲寻应不遇，云溪道士见犹稀。
雨中禁火空斋冷，江上流莺独坐听。把酒看花想诸弟，杜陵寒食草青青。
结茅种杏在云端，扫雪焚香宿石坛。灵祇不许世人到，忽作雷风登岭难。
独树沙边人迹稀，欲行愁远暮锺时。野泉几处侵应尽，不过山僧知问谁。
幞被蹉跎老江国，情人邂逅此相逢。不随鸳鹭朝天去，遥想蓬莱台阁重。
同宿高斋换时节，共看移石复栽杉。送君江浦已惆怅，更上西楼看远帆。
别酌春林啼鸟稀，双旌背日晚风吹。却忆回来花已尽，东郊立马望城池。
近作新婚镊白髯，长怀旧卷映蓝衫。更欲携君虎丘寺，不知方伯望征帆。
广陵三月花正开，花里逢君醉一回。南北相过殊不远，暮潮从去早潮来。
共爱青山住近南，行牵吏役背双骖。枉书独宿对流水，遥羡归时满夕岚。
紫阁西边第几峰，茅斋夜雪虎行踪。遥看黛色知何处，欲出山门寻暮钟。
坐忆故园人已老，宁知远郡雁还来。长瞻西北是归路，独上城楼日几回。
知掩山扉三十秋，鱼须翠碧弃床头。莫道谢公方在郡，五言今日为君休。
怜君卧病思新橘，试摘犹酸亦未黄。书后欲题三百颗，洞庭须待满林霜。
九日驱驰一日闲，寻君不遇又空还。怪来诗思清人骨，门对寒流雪满山。
去年涧水今亦流，去年杏花今又拆。山人归来问是谁，还是去年行春客。
野花如雪绕江城，坐见年芳忆帝京。阊阖晓开凝碧树，曾陪鸳鹭听流莺。
翠岭香台出半天，万家烟树满晴川。诸僧近住不相识，坐听微钟记往年。
石门有雪无形迹，松壑凝烟满众香。馀食施庭寒鸟下，破衣挂树老僧亡。
蹑石欹危过急涧，攀崖迢递弄悬泉。犹将虎竹为身累，欲付归人绝世缘。
竹林高宇霜露清，朱丝玉徽多故情。暗识啼乌与别鹤，秪缘中有断肠声。
立马莲塘吹横笛，微风动柳生水波。北人听罢泪将落，南朝曲中怨更多。
今朝把酒复惆怅，忆在杜陵田舍时。明年九日知何处，世难还家未有期。
独怜幽草涧边生，上有黄鹂深树鸣。春潮带雨晚来急，野渡无人舟自横。
高林滴露夏夜清，南山子规啼一声。邻家孀妇抱儿泣，我独展转何时明。
近来无奈牡丹何，数十千钱买一颗。今朝始得分明见，也共戎葵不校多。
故人行役向边州，匹马今朝不少留。长路关山何日尽，满堂丝竹为君愁。
世人结交须黄金，黄金不多交不深。纵令然诺暂相许，终是悠悠行路心。
金园宝刹半长沙，烧劫旁延一万家。楼殿纵随烟焰去，火中何处出莲花。
一树寒梅白玉条，迥临林村傍谿桥。不知近水花先发，疑是经春雪未销。
红粉青蛾映楚云，桃花马上石榴裙。罗敷独向东方去，漫学他家作使君。
秦山数点似青黛，渭上一条如白练。京师故人不可见，寄将两眼看飞燕。
汉将承恩西破戎，捷书先奏未央宫。天子预开麟阁待，祗今谁数贰师功。
官军西出过楼兰，营幕傍临月窟寒。蒲海晓霜凝马尾，葱山夜雪扑旌竿。
鸣笳叠鼓拥回军，破国平蕃昔未闻。丈夫鹊印摇边月，大将龙旗掣海云。
日落辕门鼓角鸣，千群面缚出蕃城。洗兵鱼海云迎阵，秣马龙堆月照营。
蕃军遥见汉家营，满谷连山遍哭声。万箭千刀一夜杀，平明流血浸空城。
暮雨旌旗湿未干，胡烟白草日光寒。昨夜将军连晓战，蕃军只见马空鞍。
黄雀始欲衔花来，君家种桃花未开。长安二月眼看尽，寄报春风早为催。
燕支山西酒泉道，北风吹沙卷白草。长安遥在日光边，忆君不见令人老。
苜蓿峰边逢立春，胡芦河上泪沾巾。闺中只是空相忆，不见沙场愁杀人。
东去长安万里馀，故人何惜一行书。玉关西望堪肠断，况复明朝是岁除。
火山五月行人少，看君马去疾如鸟。都护行营太白西，角声一动胡天晓。
西原驿路挂城头，客散红亭雨未收。君去试看汾水上，白云犹似汉时秋。
仙掌分明引马头，西看一点是关楼。五月也须应到舍，知君不肯更淹留。
百尺原头酒色殷，路傍骢马汗斑斑。别君祇有相思梦，遮莫千山与万山。
手把铜章望海云，夫人江上泣罗裙。严滩一点舟中月，万里烟波也梦君。
百尺红亭对万峰，平明相送到斋钟。骢马劝君皆卸却，使君家酝旧来浓。
新骑骢马复承恩，使出金陵过海门。荆南渭北难相见，莫惜衫襟着酒痕。
清淮无底绿江深，宿处津亭枫树林。驷马欲辞丞相府，一樽须尽故人心。
匹马西从天外归，扬鞭只共鸟争飞。送君九月交河北，雪里题诗泪满衣。
酒泉太守能剑舞，高堂置酒夜击鼓。胡笳一曲断人肠，座上相看泪如雨。
荒楼荒井闭空山，关令乘云去不还。羽盖霓旌何处在，空留药臼向人间。
数株谿柳色依依，深巷斜阳暮鸟飞。门前雪满无人迹，应是先生出未归。
风恬日暖荡春光，戏蝶游蜂乱入房。数枝门柳低衣桁，一片山花落笔床。
梁园日暮乱飞鸦，极目萧条三两家。庭树不知人死尽，春来还发旧时花。
故园东望路漫漫，双袖龙钟泪不干。马上相逢无纸笔，凭君传语报平安。
黄沙碛里客行迷，四望云天直下低。为言地尽天还尽，行到安西更向西。
走马西来欲到天，辞家见月两回圆。今夜不知何处宿，平沙万里绝人烟。
西向轮台万里馀，也知乡信日应疏。陇山鹦鹉能言语，为报家人数寄书。
黑姓蕃王貂鼠裘，葡萄宫锦醉缠头。关西老将能苦战，七十行兵仍未休。
九月天山风似刀，城南猎马缩寒毛。将军纵博场场胜，赌得单于貂鼠袍。
朱唇一点桃花殷，宿妆娇羞偏髻鬟。细看只似阳台女，醉着莫许归巫山。
天门街西闻捣帛，一夜愁杀湘南客。长安城中百万家，不知何人吹夜笛。
老人七十仍沽酒，千壶百瓮花门口。道傍榆荚仍似钱，摘来沽酒君肯否。
洞房昨夜春风起，故人尚隔湘江水。枕上片时春梦中，行尽江南数千里。
浩汗霜风刮天地，温泉火井无生意。泽国龙蛇冻不伸，南山瘦柏消残翠。
菊黄芦白雁初飞，羌笛胡笳泪满衣。送君肠断秋江水，一去东流何日归。
杨柳青青鸟乱吟，春风香霭洞房深。百花帘下朝窥镜，明月窗前夜理琴。
常闻嬴女玉箫台，奏曲情深彩凤来。欲登此地销归恨，却羡双飞去不回。
卫风愉艳宜春色，淇水清泠增暮愁。总使榴花能一醉，终须萱草暂忘忧。
刻木牵丝作老翁，鸡皮鹤发与真同。须臾弄罢寂无事，还似人生一梦中。
书剑催人不暂闲，洛阳羁旅复秦关。容颜岁岁愁边改，乡国时时梦里还。
故人轩骑罢归来，旧宅园林闲不开。唯馀挟瑟楼中妇，哭向平生歌舞台。
客里愁多不记春，闻莺始叹柳条新。年年下第东归去，羞见长安旧主人。
西施昔日浣纱津，石上青苔思杀人。一去姑苏不复返，岸旁桃李为谁春。
金谷繁华石季伦，只能谋富不谋身。当时纵与绿珠去，犹有无穷歌舞人。
志在新奇无定则，古瘦漓𫄥半无墨。醉来信手两三行，醒后却书书不得。
六十老翁无所取，二三君子不相遗。愿留今日交欢意，直到隳官谢病时。
宫前石马对中峰，云里金铺闭几重。不见露盘迎晓日，唯闻木斧扣寒松。
一世荣枯无异同，百年哀乐又归空。夜阑鸟鹊相争处，林下真僧在定中。
于越城边枫叶高，楚人书里寄离骚。寒江㶉𫛶思俦侣，岁岁临流刷羽毛。
更劳今日春风至，枯树无枝可寄花。览镜唯看飘乱发，临风谁为驻浮槎。
玉树歌终王气收，雁行高送石城秋。江山不管兴亡事，一任斜阳伴客愁。
一官何幸得同时，十载无媒独见遗。今日不论腰下组，请君看取鬓边丝。
雪满前庭月色闲，主人留客未能还。预愁明日相思处，匹马千山与万山。
两年谪宦在江西，举目云山要自迷。今日始知风土异，浔阳南去鹧鸪啼。
雨过青山猿叫时，愁人泪点石榴枝。无端王事还相系，肠断蒹葭君不知。
傲吏身闲笑五侯，西江取竹起高楼。南风不用蒲葵扇，纱帽闲眠对水鸥。
江上年年小雪迟，年光独报海榴知。寂寂山城风日暖，谢公含笑向南枝。
潘郎美貌谢公诗，银印花骢年少时。楚地江皋一为别，晋山沙水独相思。
图画风流似长康，文词体格效陈王。蓬莱对去归常晚，丛竹闲飞满夕阳。
诗思禅心共竹闲，任他流水向人间。手持如意高窗里，斜日沿江千万山。
水面芙蓉秋已衰，繁条到是著花时。平明露滴垂红脸，似有朝愁暮落悲。
京华不啻三千里，客泪如今一万双。若个最为相忆处，青枫黄竹入袁江。
欲强登高无力去，篱边黄菊为谁开。共知不是浔阳郡，那得王弘送酒来。
空山杳杳鸾凤飞，神仙门户开翠微。主人白发雪霞衣，松间留我谈玄机。
一片孤帆无四邻，北风吹过五湖滨。相看尽是江南客，独有君为岭外人。
一官何幸得同时，十载无媒独见遗。今日不论腰下组，请君看取鬓边丝。
孤城永巷时相见，衰柳闲门日半斜。欲送近臣朝魏阙，犹怜残菊在陶家。
淮阳卧理有清风，腊月榴花带雪红。闭阁寂寥常对此，江湖心在数枝中。
汉家仙仗在咸阳，洛水东流出建章。野老至今犹望幸，离宫秋树独苍苍。
白草黄云塞上秋，曾随骠骑出幷州。辘轳剑折虬髯白，转战功多独不侯。
许国从来彻庙堂，连年不为在疆场。将军天上封侯印，御史台中异姓王。
万骑争歌杨柳春，千场对舞绣骐𬴊。到处尽逢欢洽事，相看总是太平人。
铁骑横行铁岭头，西看逻逤取封侯。青海只今将饮马，黄河不用更防秋。
营州少年厌原野，狐裘蒙茸猎城下。虏酒千锺不醉人，胡儿十岁能骑马。
常言龙德本天仙，谁谓仙人每学仙。更道玄元指李白，多于王母种桃年。
仙宫仙府有真仙，天宝天仙秘莫传。为问轩皇三百岁，何如大道一千年。
胡人吹笛戍楼间，楼上萧条海月闲。借问落梅凡几曲，从风一夜满关山。
十里黄云白日曛，北风吹雁雪纷纷。莫愁前路无知己，天下谁人不识君。
六翮飘飖私自怜，一离京洛十馀年。丈夫贫贱应未足，今日相逢无酒钱。
桂阳年少西入秦，数经甲科犹白身。即今江海一归客，他日云霄万里人。
相逢旅馆意多违，暮雪初晴候雁飞。主人酒尽君未醉，薄暮途遥归不归。
危冠广袖楚宫妆，独步闲庭逐夜凉。自把玉钗敲砌竹，清歌一曲月如霜。
可怜薄暮宦游子，独卧虚斋思无已。去家百里不得归，到官数日秋风起。
旅馆寒灯独不眠，客心何事转凄然。故乡今夜思千里，愁鬓明朝又一年。
阖闾葬日劳人力，嬴政穿来役鬼功。澄碧尚疑神物在，等闲雷雨起潭中。
十处投人九处违，家乡万里又空归。严霜昨夜侵人骨，谁念高堂未授衣。
草堂栖在灵山谷，勤苦诗书向灯烛。柴门半掩寂无人，惟有白云相伴宿。
处处云山无尽时，桐庐南望转参差。舟人莫道新安近，欲上潺湲行自迟。
翻手作云覆手雨，纷纷轻薄何须数。不见管鲍贫时交，此道今人弃如土。
南纪巫庐瘴不绝，太古以来无尺雪。蛮夷长老怨苦寒，昆仑天关冻应折。
秋来相顾尚飘蓬，未就丹砂愧葛洪。痛饮狂歌空度日，飞扬跋扈为谁雄。
一夜水高二尺强，数日不可更禁当。南市津头有船卖，无钱即买系篱旁。
向来江上手纷纷，三日成功事出群。已传童子骑青竹，总拟桥东待使君。
莫笑田家老瓦盆，自从盛酒长儿孙。倾银注瓦惊人眼，共醉终同卧竹根。
巢燕养雏浑去尽，江花结子已无多。黄衫年少来宜数，不见堂前东逝波。
锦城丝管日纷纷，半入江风半入云。此曲秪应天上有，人间能得几回闻。
马上谁家薄媚郎，临堦下马坐人床。不通姓字麤豪甚，指点银瓶索酒尝。
奉乞桃栽一百根，春前为送浣花村。河阳县里虽无数，濯锦江边未满园。
华轩蔼蔼他年到，绵竹亭亭出县高。江上舍前无此物，幸分苍翠拂波涛。
草堂堑西无树林，非子谁复见幽心。饱闻桤木三年大，与致溪边十亩阴。
落落出群非榉柳，青青不朽岂杨梅。欲存老盖千年意，为觅霜根数寸栽。
大邑烧瓷轻且坚，扣如哀玉锦城传。君家白碗胜霜雪，急送茅斋也可怜。
草堂少花今欲栽，不问绿李与黄梅。石笋街中却归去，果园坊里为求来。
郑子将行罢使臣，囊无一物献尊亲。江山路远羇离日，裘马谁为感激人。
眼见客愁愁不醒，无赖春色到江亭。即遣花开深造次，便觉莺语太丁宁。
手种桃李非无主，野老墙低还似家。恰似春风相欺得，夜来吹折数枝花。
熟知茅斋绝低小，江上燕子故来频。衔泥点污琴书内，更接飞虫打著人。
二月已破三月来，渐老逢春能几回。莫思身外无穷事，且尽生前有限杯。
肠断春江欲尽头，杖藜徐步立芳洲。颠狂柳絮随风去，轻薄桃花逐水流。
懒慢无堪不出村，呼儿日在掩柴门。苍苔浊酒林中静，碧水春风野外昏。
糁径杨花铺白毡，点溪荷叶叠青钱。笋根稚子无人见，沙上凫雏傍母眠。
舍西柔桑叶可拈，江畔细麦复纤纤。人生几何春已夏，不放香醪如蜜甜。
隔户杨柳弱袅袅，恰似十五女儿腰。谁谓朝来不作意，狂风挽断最长条。
江上被花恼不彻，无处告诉只颠狂。走觅南邻爱酒伴，经旬出饮独空床。
稠花乱蘂畏江滨，行步欹危实怕春。诗酒尚堪驱使在，未须料理白头人。
江深竹静两三家，多事红花映白花。报答春光知有处，应须美酒送生涯。
东望少城花满烟，百花高楼更可怜。谁能载酒开金盏，唤取佳人舞绣筵。
黄师塔前江水东，春光懒困倚微风。桃花一簇开无主，可爱深红爱浅红。
黄四娘家花满蹊，千朵万朵压枝低。留连戏蝶时时舞，自在娇莺恰恰啼。
不是爱花即肯死，只恐花尽老相催。繁枝容易纷纷落，嫩叶商量细细开。
楸树馨香倚钓矶，斩新花蘂未应飞。不如醉里风吹尽，可忍醒时雨打稀。
门外鸬鹚去不来，沙头忽见眼相猜。自今已后知人意，一日须来一百回。
无数春笋满林生，柴门密掩断人行。会须上番看成竹，客至从嗔不出迎。
庾信文章老更成，凌云健笔意纵横。今人嗤点流传赋，不觉前贤畏后生。
杨王卢骆当时体，轻薄为文哂未休。尔曹身与名俱灭，不废江河万古流。
从使卢王操翰墨，劣于汉魏近风骚。龙文虎脊皆君驭，历块过都见尔曹。
才力应难夸数公，凡今谁是出群雄。或看翡翠兰苕上，未掣鲸鱼碧海中。
不薄今人爱古人，清词丽句必为邻。窃攀屈宋宜方驾，恐与齐梁作后尘。
未及前贤更勿疑，递相祖述复先谁。别裁伪体亲风雅，转益多师是汝师。
自古稻粱多不足，至今㶉𫛶乱为群。且休怅望看春水，更恐归飞隔暮云。
雨映行宫辱赠诗，元戎肯赴野人期。江边老病虽无力，强拟晴天理钓丝。
何日雨晴云出溪，白沙青石先无泥。只须伐竹开荒径，倚杖穿花听马嘶。
山瓶乳酒下青云，气味浓香幸见分。鸣鞭走送怜渔父，洗盏开尝对马军。
云里不闻双雁过，掌中贪见一珠新。秋风袅袅吹江汉，只在他乡何处人。
谢安舟楫风还起，梁苑池台雪欲飞。杳杳东山携汉妓，泠泠修竹待王归。
幕下郎官安稳无，从来不奉一行书。固知贫病人须弃，能使韦郎迹也疏。
房相西亭鹅一群，眠沙泛浦白于云。凤皇池上应回首，为报笼随王右军。
闷到房公池水头，坐逢杨子镇东州。却向青溪不相见，回船应载阿戎游。
黄河北岸海西军，椎鼓鸣钟天下闻。铁马长鸣不知数，胡人高鼻动成群。
黄河西岸是吾蜀，欲须供给家无粟。愿驱众蔗戴君王，混一车书弃金玉。
秋风袅袅动高旌，玉帐分弓射虏营。已收滴博云间戍，更夺蓬婆雪外城。
堂西长笋别开门，堑北行椒却背村。梅熟许同朱老吃，松高拟对阮生论。
欲作鱼梁云复湍，因惊四月雨声寒。青溪先有蛟龙窟，竹石如山不敢安。
两个黄鹂鸣翠柳，一行白鹭上青天。窗含西岭千秋雪，门泊东吴万里船。
药条药甲润青青，色过棕亭入草亭。苗满空山惭取誉，根居隙地怯成形。
前年渝州杀刺史，今年开州杀刺史。群盗相随剧虎狼，食人更肯留妻子。
二十一家同入蜀，惟残一人出骆谷。自说二女啮臂时，回头却向秦云哭。
殿前兵马虽骁雄，纵暴略与羌浑同。闻道杀人汉水上，妇女多在官军中。
江月去人只数尺，风灯照夜欲三更。沙头宿鹭联拳静，船尾跳鱼拨刺鸣。
中巴之东巴东山，江水开辟流其间。白帝高为三峡镇，夔州险过百牢关。
白帝夔州各异城，蜀江楚峡混殊名。英雄割据非天意，霸主幷吞在物情。
群雄竞起问前朝，王者无外见今朝。比讶渔阳结怨恨，元听舜日旧箫韶。
赤甲白盐俱刺天，闾阎缭绕接山巅。枫林橘树丹青合，复道重楼锦绣悬。
瀼东瀼西一万家，江北江南春冬花。背飞鹤子遗琼蘂，相趁凫雏入蒋牙。
东屯稻畦一百顷，北有涧水通青苗。晴浴狎鸥分处处，雨随神女下朝朝。
蜀麻吴盐自古通，万斛之舟行若风。长年三老长歌里，白昼摊钱高浪中。
忆昔咸阳都市合，山水之图张卖时。巫峡曾经宝屏见，楚宫犹对碧峰疑。
武侯祠堂不可忘，中有松柏参天长。干戈满地客愁破，云日如火炎天凉。
阆风玄圃与蓬壶，中有高堂天下无。借问夔州压何处，峡门江腹拥城隅。
大贤为政即多闻，刺史真符不必分。尚有西郊诸葛庙，卧龙无首对江𣸣。
草阁柴扉星散居，浪翻江黑雨飞初。山禽引子哺红果，溪友得钱留白鱼。
商胡离别下扬州，忆上西陵故驿楼。为问淮南米贵贱，老夫乘兴欲东流。
一辞故国十经秋，每见秋瓜忆故丘。今日南湖采薇蕨，何人为觅郑瓜州。
沈范早知何水部，曹刘不待薛郎中。独当省署开文苑，兼泛沧浪学钓翁。
李陵苏武是吾师，孟子论文更不疑。一饭未曾留俗客，数篇今见古人诗。
复忆襄阳孟浩然，清诗句句尽堪传。即今耆旧无新语，漫钓槎头缩颈鳊。
陶冶性灵在底物，新诗改罢自长吟。孰知二谢将能事，颇学阴何苦用心。
不见高人王右丞，蓝田丘壑漫寒藤。最传秀句寰区满，未绝风流相国能。
忆过泸戎摘荔枝，青峰隐暎石逶迤。京中旧见无颜色，红颗酸甜只自知。
翠瓜碧李沈玉甃，赤梨葡萄寒露成。可怜先不异枝蔓，此物娟娟长远生。
侧生野岸及江蒲，不熟丹宫满玉壶。云壑布衣骀背死，劳生重马翠眉须。
禄山作逆降天诛，更有思明亦已无。汹汹人寰犹不定，时时鬬战欲何须。
社稷苍生计必安，蛮夷杂种错相干。周宣汉武今王是，孝子忠臣后代看。
喧喧道路多歌谣，河北将军尽入朝。始是乾坤王室正，却交江汉客魂销。
不道诸公无表来，茫然庶事遣人猜。拥兵相学干戈锐，使者徒劳百万回。
鸣玉锵金尽正臣，修文偃武不无人。兴王会静妖氛气，圣寿宜过一万春。
英雄见事若通神，圣哲为心小一身。燕赵休矜出佳丽，宫闱不拟选才人。
抱病江天白首郎，空山楼阁暮春光。衣冠是日朝天子，草奏何时入帝乡。
澶漫山东一百州，削成如桉抱青丘。苞茅重入归关内，王祭还供尽海头。
东逾辽水北滹沱，星象风云喜共和。紫气关临天地阔，黄金台贮俊贤多。
渔阳突骑邯郸儿，酒酣并辔金鞭垂。意气即归双阙舞，雄豪复遣五陵知。
李相将军拥蓟门，白头虽老赤心存。竟能尽说诸侯入，知有从来天子尊。
十二年来多战场，天威已息阵堂堂。神灵汉代中兴主，功业汾阳异姓王。
萧关陇水入官军，青海黄河卷塞云。北极转愁龙虎气，西戎休纵犬羊群。
赞普多教使入秦，数通和好止烟尘。朝廷忽用哥舒将，杀伐虚悲公主亲。
崆峒西极过昆仑，驼马由来拥国门。逆气数年吹路断，蕃人闻道渐星奔。
勃律天西采玉河，坚昆碧碗最来多。旧随汉使千堆宝，少荅胡王万匹罗。
今春喜气满乾坤，南北东西拱至尊。大历二年调玉烛，玄元皇帝圣云孙。
席谦不见近弹棋，毕曜仍传旧小诗。玉局他年无限笑，白杨今日几人悲。
郑公粉绘随长夜，曹霸丹青已白头。天下何曾有山水，人间不解重骅骝。
湖水林风相与清，残尊下马复同倾。久判野鹤如霜鬓，遮莫邻鸡下五更。
歧王宅里寻常见，崔九堂前几度闻。正是江南好风景，落花时节又逢君。
虢国夫人承主恩，平明上马入宫门。却嫌脂粉涴颜色，澹埽蛾眉朝至尊。
朱樱此日垂朱实，郭外谁家负郭田。万里相逢贪握手，高才却望足离筵。
万里平沙一聚尘，南飞羽檄北来人。传道五原烽火急，单于昨夜寇新秦。
草色青青柳色黄，桃花历乱李花香。东风不为吹愁去，春日偏能惹恨长。
红粉当垆弱柳垂，金花腊酒解酴醿。笙歌日暮能留客，醉杀长安轻薄儿。
银河帝女下三清，紫禁笙歌出九城。为报延州来听乐，须知天下欲升平。
梁子工文四十年，诗颠名过草书颠。白头仍作功曹掾，禄薄难供沽酒钱。
今夕秦天一雁来，梧桐坠叶捣衣催。思君独步华亭月，旧馆秋阴生绿苔。
雪晴云散北风寒，楚水吴山道路难。今日送君须尽醉，明朝相忆路漫漫。
江上相逢皆旧游，湘山永望不堪愁。明月秋风洞庭水，孤鸿落叶一扁舟。
枫岸纷纷落叶多，洞庭秋水晚来波。乘兴轻舟无近远，白云明月吊湘娥。
江畔枫叶初带霜，渚边菊花亦已黄。轻舟落日兴不尽，三湘五湖意何长。
日长风煖柳青青，北雁归飞入窅冥。岳阳城上闻吹笛，能使春心满洞庭。
湘中老人读黄老，手援紫藟坐碧草。春至不知湖水深，日暮忘却巴陵道。
今日相逢落叶前，洞庭秋水远连天。共说金华旧游处，回看北斗欲潸然。
双鹤南飞度楚山，楚南相见忆秦关。愿值回风吹羽翼，早随阳雁及春还。
一片仙云入帝乡，数声秋雁至衡阳。借问清都旧花月，岂知迁客泣潇湘。
柳絮飞时别洛阳，梅花发后到三湘。世情已逐浮云散，离恨空随江水长。
西江万里向东流，今夜江边驻客舟。月色更添春色好，芦风似胜竹风幽。
畴昔丹墀与凤池，即今相见两相悲。朱崖云梦三千里，欲别俱为恸哭时。
谪宦三年尚未回，故人今日又重来。闻道崖州一千里，今朝须尽数千杯。
江路东连千里潮，青云北望紫微遥。莫道巴陵湖水阔，长沙南畔更萧条。
东山残雨挂斜晖，野客巢由指翠微。别酒稍酣乘兴去，知君不羡白云归。
连山画出暎禅扉，粉壁香筵满翠微。坐来𬬻气萦空散，共指晴云向岭归。
江华胜事接湘滨，千里湖山入兴新。才子思归催去櫂，汀花且为驻残春。
谷口春残黄鸟稀，辛夷花尽杏花飞。始怜幽竹山窗下，不改清阴待我归。
画戟朱楼暎晚霞，高梧寒柳度飞鸦。门前不见归轩至，城上愁看落日斜。
竹下忘言对紫茶，全胜羽客醉流霞。尘心洗尽兴难尽，一树蝉声片影斜。
芍药花开出旧栏，春衫掩泪再来看。主人不在花长在，更胜青松守岁寒。
大学三年闻琢玉，东堂一举早成名。借问还家何处好，玉人含笑下机迎。
月照溪边一罩蓬，夜闻清唱有微风。小楼深巷敲方响，水国人家在处同。
潇湘何事等闲回，水碧沙明两岸苔。二十五弦弹夜月，不胜清怨却飞来。
水遶冰渠渐有声，气融烟坞晚来明。东风好作阳和使，逢草逢花报发生。
降士林霑蕙草寒，弦惊翰苑失鸳鸾。秋中回首君门阻，马上应歌行路难。
斗酒忘言良夜深，红萱露滴鹊惊林。欲知别后思今夕，汉水东流是寸心。
骥足骎骎吴越关，屏星复与紫书还。已知从事元无事，城上愁看海上山。
三军版筑脱金刀，黎庶翻惭将士劳。不忆新城连嶂起，唯惊画角入云高。
故城门外春日斜，故城门里无人家。市朝欲认不知处，漠漠野田空草花。
长杨杀气连云飞，汉主秋畋正掩围。重门日晏红尘出，数骑胡人猎兽归。
乱水东流落照时，黄花满径客行迟。林端忽见南山色，马上还吟陶令诗。
今日陶家野兴偏，东篱黄菊映秋田。浮云暝鸟飞将尽，始达青山新月前。
花繁柳暗九门深，对饮悲歌泪满襟。数日莺花皆落羽，一回春至一伤心。
偶存名迹在人间，顺俗与时未安闲。来谒大官兼问政，扁舟却入九疑山。
湘江二月春水平，满月和风宜夜行。唱桡欲过平阳戍，守吏相呼问姓名。
千里枫林烟雨深，无朝无暮有猿吟。停桡静听曲中意，好是云山韶濩音。
零陵郡北湘水东，浯溪形胜满湘中。溪口石颠堪自逸，谁能相伴作渔翁。
下泷船似入深渊，上泷船似欲升天。泷南始到九疑郡，应绝高人乘兴船。
月落乌啼霜满天，江枫渔父对愁眠。姑苏城外寒山寺，夜半钟声到客船。
耕夫召募逐楼船，春草青青万顷田。试上吴门窥郡郭，清明几处有新烟。
流年一日复一日，世事何时是了时。试向东林问禅伯，遣将心地学琉璃。
紫阳宫女捧丹砂，王母令过汉帝家。春风不肯停仙驭，却向蓬莱看杏花。
吴乡岁贡足嘉宾，后进之中见此人。别业更临洙泗上，拟将书卷对残春。
何事千年遇圣君，坐令双鬓老江云。南行更入山深浅，岐路悠悠水自分。
彩楼歌馆正融融，一骑星飞锦帐空。老尽名花春不管，年年啼鸟怨东风。
云淡山横日欲斜，邮亭下马对残花。自从身逐征西府，每到开时不在家。
白马驮经事已空，断碑残刹见遗踪。萧萧茅屋秋风起，一夜雨声羁思浓。
碧瓦朱楹白昼闲，金衣宝扇晓风寒。摩云观阁高如许，长对河流出断山。
六国平来四海家，相君当代擅才华。谁知颂德山头石，却与他人戒后车。
江口千家带楚云，江花乱点雪纷纷。春风落日谁相见，青翰舟中有鄂君。
春城无处不飞花，寒食东风御柳斜。日暮汉宫传蜡烛，轻烟散入五侯家。
骏马牵来御柳中，鸣鞭欲向渭桥东。红蹄乱蹋春城雪，花颔骄嘶上苑风。
鸳鸯赭白齿新齐，晚日花中散碧蹄。玉勒斗回初喷沫，金鞭欲下不成嘶。
湘竹斑斑湘水春，衡阳太守虎符新。朝来笑向归鸿道，早晚南飞见主人。
浮云不共此山齐，山霭苍苍望转迷。晓月暂飞高树里，秋河隔在数峰西。
长乐花枝雨点销，江城日暮好相邀。春楼不闭葳蕤锁，绿水回通宛转桥。
蓬莱阙下是天家，上路新回白鼻䯄。急管昼催平乐酒，春衣夜宿杜陵花。
五柞宫中过腊看，万年枝上雪花残。绮窗夜闭玉堂静，素绠朝穿金井寒。
家在长陵小市中，珠帘绣户对春风。君王昨日移仙仗，玉辇迎将入汉宫。
王孙别舍拥朱轮，不羡空名乐此身。门外碧潭春洗马，楼前红烛夜迎人。
千点斓斒玉勒骢，青丝结尾绣缠鬃。鸣鞭晓出章台路，叶叶春衣杨柳风。
白云斜日影深松，玉宇瑶坛知几重。把酒题诗人散后，华阳洞里有疏钟。
官柳青青匹马嘶，回风暮雨入铜鞮。佳期别在春山里，应是人参五叶齐。
南过猿声一逐臣，回看秋草泪霑巾。寒天暮雪空山里，几处蛮家是主人。
旧事仙人白兔公，掉头归去又乘风。柴门流水依然在，一路寒山万木中。
乌纱灵寿对秋风，怅望浮云济水东。官树阴阴铃阁暮，州人转忆白头翁。
五营河畔列旌旗，吹角鸣鼙日暮时。曾是信陵门下客，两回相吊不胜悲。
凉风台上三峰月，不夜城边万里沙。离别莫言关塞远，梦魂长在子真家。
金屋琼台萧史家，暮春三月渭州花。到君仙洞不相见，谓已吹箫乘早霞。
洞庭正波𬞟叶衰，岂是秦吴远别时。谢君箧中绮端赠，何以报之长相思。
客鸟倦飞思旧林，裴徊犹恋众花阴。他时相忆双航苇，莫问吴江深不深。
𬨎车骆马往从谁，梦浦兰台日更迟。欲识桃花最多处，前程问取武陵儿。
劝酒论心夜不疲，含情有待问谁思。伫看晴月澄澄影，来照江楼酩酊时。
紫蔓青条拂酒壶，落花时与竹风俱。归时自负花前醉，笑向鯈鱼问乐无。
溪上遥闻精舍钟，泊舟微径度深松。青山霁后云犹在，画出东南四五峰。
凤吹声如隔彩霞，不知墙外是谁家。重门深锁无寻处，疑有碧桃千树花。
窅窅云旗去不还，阴阴祠宇闭空山。我来始悟丹青妙，稽首如逢冰雪颜。
曙雪苍苍兼曙云，朔风烟雁不堪闻。贫交此别无他赠，唯有青山远送君。
穆陵关上秋云起，安陆城边远行子。薄暮寒蝉三两声，回头故乡千万里。
白首思归归不得，空山闻雁雁声哀。高城落日望西北，又见秋风逐水来。
湘山木落洞庭波，湘水连云秋雁多。寂寞舟中谁借问，月明只自听渔歌。
岁晏苍郊蓬转时，游人相见说归期。宓君堂上能留客，明日还家应未迟。
看取庭芜白露新，劝君不用久风尘。秋来多见长安客，解爱鲈鱼能几人。
妙吹杨叶动悲笳，胡马迎风起恨赊。若是雁门寒月夜，此时应卷尽惊沙。
天生一艺更无伦，寥亮幽音妙入神。吹向别离攀折处，当应合有断肠人。
远山谁辨江南北，长路空随树浅深。流荡飘飖此何极，唯应行客共知心。
词客金门未有媒，游吴适越任舟回。远水迢迢分手去，天边山色待人来。
红霞紫气昼氲氲，绛节青幢迎少君。忽从林下升天去，空使时人礼白云。
道向毗陵岂是归，客中谁与换春衣。今夜孤舟行近远，子荆零雨正霏霏。
鸿悲月白时将谢，正可招寻惜遥夜。翠帐兰房曲且深，宁知户外清霜下。
秋夜深深北送君，阴虫切切不堪闻。归舟明日毗陵道，回首姑苏是白云。
才见吴洲百草春，已闻燕雁一声新。秋风何处催年急，偏逐山行水宿人。
恋亲时见在人群，多在东山就白云。独坐焚香诵经处，深山古寺雪纷纷。
怅望南徐登北固，迢遥西塞恨东关。落日临川问音信，寒潮唯带夕阳还。
何事千年遇圣君，坐令双鬓老如云。南行更入深山浅，岐路悠悠水自分。
轩窗缥缈起烟霞，诵诀存思白日斜。闻道昆仑有仙籍，何时青鸟送丹砂。
渭曲春光无远近，池阳谷口倍芳菲。官舍村桥来几日，残花寥落待君归。
凄凄游子若飘蓬，明月清樽秪暂同。南望千山如黛色，愁君客路在其中。
四牡驱驰千里馀，越山稠叠海林疏。不辞终日离家远，应为刘公一纸书。
释子身心无垢纷，独将衣钵去人群。相思晚望松林寺，唯有钟声出白云。
君家南郭白云连，正待情人弄石泉。月照烟花迷客路，苍苍何处是伊川。
不见白衣来送酒，但令黄菊自开花。愁看日晚良辰过，步步行寻陶令家。
露湿青芜时欲晚，水流黄叶意无穷。节近重阳念归否，眼前篱菊带秋风。
海花争让候榴花，犯雪先开内史家。末客朝朝铃阁下，从公步履玩年华。
半夜回舟入楚乡，月明山水共苍苍。孤猿更发秋风里，不是愁人亦断肠。
蛮歌豆蔻北人愁，松雨蒲风野艇秋。浪起䴔䴖眠不得，寒沙细细入江流。
濑头细草接疏林，恶浪罾船半欲沈。宿鹭眠洲非旧浦，去年沙觜是江心。
蛾眉曼脸倾城国，鸣环动佩新相识。银汉斜临白玉堂，芙蓉行障掩灯光。
画舸双艚锦为缆，芙蓉花发莲叶暗。门前月色映横塘，感郎中夜度潇湘。
华亭霁色满今朝，云里樯竿去转遥。莫怪山前深复浅，清淮一日两回潮。
更深月色半人家，北斗阑干南斗斜。今夜偏知春气暖，虫声新透绿窗纱。
纱窗日落渐黄昏，金屋无人见泪痕。寂寞空庭春欲晚，梨花满地不开门。
朝日残莺伴妾啼，开帘只见草萋萋。庭前时有东风入，杨柳千条尽向西。
黄河远上白云间，一片孤城万仞山。羌笛何须怨杨柳，春光不度玉门关。
单于北望拂云堆，杀马登坛祭几回。汉家天子今神武，不肯和亲归去来。
长堤春水绿悠悠，畎入漳河一道流。莫听声声催去櫂，桃溪浅处不胜舟。
蓟庭萧瑟故人稀，何处登高且送归。今日暂同芳菊酒，明朝应作断蓬飞。
十五能文西入秦，三十无家作路人。时命不将明主合，布衣空惹洛阳尘。
中禁仙池越凤凰，池边词客紫薇郎。既能作颂雄风起，何不时吹兰蕙香。
黄河流出有浮桥，晋国归人此路遥。若傍阑干千里望，北风驱马雨萧萧。
岁岁金河复玉关，朝朝马策与刀环。三春白雪归青冢，万里黄河遶黑山。
关山万里远征人，一望关山泪满巾。青海戍头空有月，黄沙碛里本无春。
高槛连天望武威，穷阴拂地戍金微。九城弦管声遥发，一夜关山雪满飞。
一月主人笑几回，相逢相识且衔杯。眼看春色如流水，今日残花昨日开。
一年始有一年春，百岁曾无百岁人。能向花前几回醉，十千沽酒莫辞贫。
我师一念登初地，佛国笙歌两度来。唯有门前古槐树，枝低只为挂银台。
秋风飒飒雨霏霏，愁杀恓遑一布衣。辞君且作随阳鸟，海内无家何处归。
长策胸中不复论，荷衣蓝缕闭柴门。当时汉祖无三杰，争得咸阳与子孙。
数片荷衣不蔽身，青山白鸟岂知贫。如今非是秦时世，更隐桃花亦笑人。
禅室绳床在翠微，松间荷笠一僧归。磬声寂历宜秋夜，手冷灯前自衲衣。
檐前朝暮雨添花，八十真僧饭一麻。入定几时将出定，不知巢燕污袈裟。
欲强登高无力也，篱边黄菊为谁开。共知不是浔阳郡，那得王弘送酒来。
霞外主人门不扃，数株桃树药囊青。闲行池畔随孤鹤，若问多应道姓丁。
黄精蒸罢洗琼杯，林下从留石上苔。昨日围棋未终局，多乘白鹤下山来。
盘石垂萝即是家，回头犹看五枝花。松间寂寂无烟火，应服朝来一片霞。
昨日年催白发新，身如麋鹿不知贫。时时亦被群儿笑，赖有南山四老人。
荷衣半破带莓苔，笑向陶潜酒瓮开。纵醉远须上山去，白云那肯下山来。
蓑笠双童傍酒船，湖山相引到房前。团蕉何事教人见，暂借空床守坐禅。
禅室遥看峰顶头，白云东去水长流。松间傥许幽人住，不更将钱买沃州。
久卧云间已息机，青袍忽著狎鸥飞。诗兴到来无一事，郡中今有谢玄晖。
黯黯严城罢鼓鼙，数声相续出寒栖。不嫌惊破纱窗梦，却恐为妖半夜啼。
我是潇湘放逐臣，君辞明主汉江滨。天外常求太白老，金陵捉得酒仙人。
昨夜秋风入汉关，朔云边月满西山。更催飞将追骄虏，莫遣沙场匹马远。
晦日新晴春色娇，万家攀折渡长桥。年年老向江城寺，不觉春风换柳条。
万事伤心对管弦，一身含泪向春烟。黄金用尽教歌舞，留与他人乐少年。
方外主人名道林，怕将水月净身心。居然对我说无我，寂历山深将夜深。
丹阳郭里送行舟，一别心知两地秋。日晚江南望江北，寒鸦飞尽水悠悠。
秦僧吹竹闭秋城，早在梨园称主情。今夕襄阳山太守，座中流泪听商声。
新安非欲枉帆过，海内如君有几何。醉里别时秋水色，老人南望一狂歌。
湖上新正逢故人，情深应不笑家贫。明朝别后门还掩，修竹千竿一老身。
处处云山无尽时，桐庐南望转参差。舟人莫道新安近，欲上潺湲行自迟。
秋江渺渺水空波，越客孤舟欲榜歌。手折衰杨悲老大，故人零落已无多。
新系青丝百尺绳，心在君家辘轳上。我心皎洁君不知，辘轳一转一惆怅。
何处春风吹晓幕，江南渌水通朱阁。美人二八面如花，泣向春风畏花落。
地盘山鸡犹可像，坎坎砰砰随手长。夜半高楼沈醉时，万里踏桥乱山响。
万里行人欲渡溪，千行珠泪滴为泥。已成残梦随君去，犹有惊乌半夜啼。
惆怅多山人复稀，杜鹃啼处泪霑衣。故园此去千馀里，春梦犹能夜夜归。
水边垂柳赤栏桥，洞里仙人碧玉箫。近得麻姑音信否，浔阳江上不通潮。
五湖秋叶满行船，八月灵槎欲上天。君向长安余适越，独登秦望望秦川。
不到山阴十二春，镜中相见白头新。此生不复为年少，今日从他弄老人。
子夜新声何处传，悲翁更忆太平年。即今法曲无人唱，已逐霓裳飞上天。
百舌犹来上苑花，游人独自忆京华。遥知寝庙尝新后，敕赐樱桃向几家。
野人爱向山中宿，况在葛洪丹井西。庭前有个长松树，夜半子规来上啼。
野客归时无四邻，黔娄别久案常贫。渔樵旧路不堪入，何处空山犹有人。
江村日暮寻遗老，江水东流横浩浩。竹里闲窗不见人，门前旧路生青草。
青嶂青溪直复斜，白鸡白犬到人家。仙人住在最高处，向晚春泉流白花。
竿头五两风袅袅，水上云帆逐飞鸟。送君初出扬州时，霭霭曈曈江溢晓。
此是昔年征战处，曾经永日绝人行。千家寂寂对流水，唯有汀洲春草生。
此去临溪不是遥，楼中望见赤城标。不知叠嶂重霞里，更有何人度石桥。
家在双峰兰若边，一声秋磬发孤烟。山连极浦鸟飞尽，月上青林人未眠。
故园黄叶满青苔，梦后城头晓角哀。此夜断肠人不见，起行残日影徘徊。
天下如今已太平，相公何事唤狂生。个身恰似笼中鹤，东望沧溟叫数声。
野人本自不求名，欲向山中过一生。莫嫌憔悴无知己，别有烟霞似弟兄。
楚客停桡欲问谁，白沙江草麹尘丝。生公手种殿前树，唯有花开𫛸鴂悲。
鸣笳已逐春风咽，匹马犹依旧路嘶。遥望柳家门外树，恐闻黄鸟向人啼。
禁柳烟中闻晓乌，风吹玉漏尽铜壶。内官先向蓬莱殿，金合开香泻御𬬻。
玉楼天半起笙歌，风送宫嫔笑语和。月殿影开闻夜漏，水精帘卷近银河。
玉阶容卫宿千官，风猎青旗晓仗寒。侍女先来荐琼蘂，露浆新下九霄盘。
九重天乐降神仙，步舞分行踏锦筵。嘈囋一声钟鼓歇，万人楼下拾金钱。
金吾持戟护新檐，天乐声传万姓瞻。楼上美人相倚看，红妆透出水精帘。
桃花岭上觉天低，人上青山马隔溪。行到三姑学仙处，还有刘阮二郎迷。
日暮衔花飞鸟还，月明溪上见青山。遥知玉女窗前树，不是仙人不得攀。
世间只有情难说，今夜应无不醉人。若向洞庭山下过，暗知浇沥圣姑神。
江南无处不闻歌，晦日中军乐更多。不是风光催柳色，却缘威令动阳和。
杜宇冤亡积有时，年年啼血动人悲。若教恨魄皆能化，何树何山着子规。
万里飞来为客鸟，曾蒙丹凤借枝柯。一朝凤去梧桐死，满目鸱鸢奈尔何。
身执金吾主禁兵，腰间宝剑重横行。接舆亦是狂歌者，更就将军乞一声。
家住义兴东舍溪，溪边莎草雨无泥。上人一向心入定，春鸟年年空自啼。
出头皆是新年少，何处能容老病翁。更把浮荣喻生灭，世间无事不虚空。
鸟啼花发柳含烟，掷却风光忆少年。更上高楼望江水，故乡何处一归船。
青草湖边日色低，黄茅嶂里鹧鸪啼。丈夫飘荡今如此，一曲长歌楚水西。
不觉老将春共至，更悲携手几人全。还丹寂寞羞明镜，手把屠苏让少年。
山中好处无人别，涧梅伪作山中雪。野客相逢夜不眠，山中童子烧松节。
玉作搔头金步摇，高张苦调响连宵。欲知写尽相思梦，度水寻云不用桥。
汗浥新装画不成，丝催急节舞衣轻。落花遶树疑无影，回雪从风暗有情。
柳拂青楼花满衣，能歌宛转世应稀。空中几处闻清响，欲遶行云不遣飞。
秦声楚调怨无穷，陇水胡笳咽复通。莫遣黄莺花里啭，参差撩乱妒春风。
欲写人间离别心，须听鸣凤似龙吟。江南曲尽归何处，洞水山云知浅深。
好鸟共鸣临水树，幽人独欠买山钱。若为种得千竿竹，引取君家一眼泉。
少微不向吴中隐，为个生缘在鹿门。行入汉江秋月色，襄阳耆旧几人存。
武帝祈灵太乙坛，新丰树色绕千官。那知今夜长生殿，独闭山门月影寒。
东晋王家在此溪，南朝树色隔窗低。碑沈字灭昔人远，谷鸟犹向寒花啼。
楼台采翠远分明，闻说仙家在此城。欲上仙城无路上，水边花里有人声。
一别长安路几千，遥知旧日主人怜。贾生只是三年谪，独自无才已四年。
古庙枫林江水边，寒鸦接饭雁横天。大孤山远小孤出，月照洞庭归客船。
嵩山石壁挂飞流，无限神仙在上头。采得新诗题石壁，老人惆怅不同游。
灵溪宿处接灵山，窈映高楼向月闲。夜半鹤声残梦里，犹疑琴曲洞房闲。
花落深宫莺亦悲，上阳宫女断肠时。君恩不闭东流水，叶上题诗寄与谁。
崦里桃花逢女冠，林间杏叶落仙坛。老人方授上清箓，夜听步虚山月寒。
栖霞山中子规鸟，口边血出啼不了。山僧后夜初出定，闻似不闻山月晓。
帝子苍梧不复归，洞庭叶下荆云飞。巴人夜唱竹枝后，肠断晓猿声渐稀。
方丈玲珑花竹闲，已将心印出人闲。家家门外长安道，何处相逢是宝山。
弥天释子本高情，往往山中独自行。莫怪狂人游楚国，莲花只在淤泥生。
魏帝宫人舞凤楼，隋家天子泛龙舟。君王夜醉春眠晏，不觉桃花逐水流。
暂出河边思远道，却来窗下听新莺。故人一别几时见，春草还从旧处生。
渺渺春生楚水波，楚人齐唱竹枝歌。与君皆是思归客，拭泪看花奈老何。
故人曾任丹徒令，买得青山拟独耕。不作草堂招远客，却将垂柳借啼莺。
长乐宫连上苑春，玉楼金殿艳歌新。君门一入无由出，唯有宫莺得见人。
稚子比来骑竹马，犹疑只在屋东西。莫言道者无悲事，曾听巴猿向月啼。
绝顶茅庵老此生，寒云孤木伴经行。世人那得知幽径，遥向青峰礼磬声。
石马双双当古树，不知何代公侯墓。墓前靡靡春草深，唯有行人看碑路。
佣赁难堪一身老，皤皤力役在青春。林园手种唯吾事，桃李成阴归别人。
虽言千骑上头居，一世生离恨有馀。叶下绮窗银烛冷，含啼自草锦中书。
国使翻翻随斾旌，陇西岐路足荒城。毡裘牧马胡雏小，日暮蕃歌三两声。
一树寒梅白玉条，迥临村路傍溪桥。应缘近水花先发，疑是经春雪未销。
好是春风湖上亭，柳条藤蔓系离情。黄莺久住浑相识，欲别频啼四五声。
雨暗商山过客稀，路傍孤店闭柴扉。卸鞍良久茅檐下，待得巴人樵采归。
江干入夜杵声秋，百尺疏桐挂斗牛。思苦自看明月苦，人愁不是月华愁。
阴云万里昼漫漫，愁坐关心事几般。为报春风休下雪，柳条初放不禁寒。
日长巴峡雨蒙蒙，又说归舟路未通。游人不及西江水，先得东流到渚宫。
自怜春日客长沙，江上无人转忆家。光景却添乡思苦，檐前数片落梅花。
三湘漂寓若流萍，万里湘乡隔洞庭。羇客春来心欲碎，东风莫遣柳条青。
秋宵月色胜春宵，万里天涯静寂寥。近来数夜飞霜重，只畏娑婆树叶凋。
九月湘江水漫流，沙边唯览月华秋。金风浦上吹黄叶，一夜纷纷满客舟。
数载蹉跎罢搢绅，五湖乘兴转迷津。如今野客无家第，醉处寻常是主人。
叶县门前江水深，浅于羇客报恩心。把君诗卷西归去，一度相思一度吟。
风卷寒云暮雪晴，江烟洗尽柳条轻。檐前数片无人埽，又得书窗一夜明。
自用金钱买槿栽，二年方始得花开。鲜红未许佳人见，蝴蝶争知早到来。
宋玉亭前悲暮秋，阳台路上雨初收。应缘此处人多别，松竹萧萧也带愁。
画角初鸣残照微，营营鞍马往来稀。相逢士卒皆垂泪，八座朝天何日归。
虞帝南游不复还，翠蛾幽怨水云间。昨夜月明湘浦宿，闺中珂珮度空山。
三月江城柳絮飞，五年游客送人归。故将别泪和乡泪，今日阑干湿汝衣。
汉将归来虏塞空，旌旗初下玉关东。高蹄战马三千匹，落日平原秋草中。
悲风惨惨雨修修，岘北山低草木愁。暗发前军连夜战，平明旌斾入襄州。
五营飞将拥霜戈，百里僵尸满浕河。日暮归来看剑血，将军却恨杀人多。
龙绕旌竿兽满旗，翻营乍似雪中移。中军一队三千骑，尽是幷州游侠儿。
宝钿香蛾翡翠裙，装成掩泣欲行云。殷勤好取襄王意，莫向阳台梦使君。
涔阳女儿花满头，毵毵同泛木兰舟。秋风日暮南湖里，争唱菱歌不肯休。
胡风略地烧连山，碎叶孤城未下关。山头烽子声声叫，知是将军夜猎还。
俗尘浮垢闭禅关，百岁身心几日闲。安得此生同草木，无营长在四时间。
画角三声动客愁，晓霜如雪覆江楼。谁道桂林风景暖，到来重著皂貂裘。
花是深红叶麹尘，不将桃李共争春。今日惊秋自怜客，折来持赠少年人。
亚相何年镇百蛮，生涯万事瘴云间。夜郎城外谁人哭，昨日空馀旌节还。
看花泪尽知春尽，魂断看花秪恨春。名位未霑身欲老，诗书宁救眼前贫。
杨柳烟含灞岸春，年年攀折为行人。好风若借低枝便，莫遣青丝埽路尘。
埽石焚香礼碧空，露华偏湿蘂珠宫。如何说得天坛上，万里无云月正中。
绮陌彤彤花照尘，王门侯邸尽朱轮。城南旧有山村路，欲向云霞觅主人。
云公兰若深山里，月明松殿微风起。试问空门清净心，莲花不著秋潭水。
寒江近户漫流声，竹影临窗乱月明。归梦不知湖水阔，夜来还到洛阳城。
谢庭风韵婕妤才，天纵斯文去不回。一宅柳花今似雪，乡人拟筑望仙台。
百战初休十万师，国人西望翠华时。家家尽唱升平曲，帝幸梨园亲制词。
夺嫡心萌事可忧，四贤西笑暂安刘。后王不敢论珪组，土偶人前枳树秋。
露盘花水望三星，髣髴虚无为降灵。斜汉没时人不寐，几条蛛网下风庭。
楚塞馀春听渐稀，断猿今夕让霑衣。云埋老树空山里，髣髴千声一度飞。
之荆且愿依刘表，折桂终惭见郄诜。舍弟未应丝作鬓，园公不用印随身。
翠羽雕虫日日新，翰林工部欲何神。自悲由瑟无弹处，今作关西门下人。
卫郊多垒少人家，南渡天寒日又斜。君子素风悲已矣，杏园无复一枝花。
曾绝朱缨吐锦茵，欲披荒草访遗尘。秋风忽洒西园泪，满目山阳笛里人。
白发侵侵生有涯，青襟曾爱紫河车。自怜悟主难归去，马上看山恐到家。
青史编名在箧中，故林遗庙揖仁风。还将文字如颜色，暂下蒲车为鲁公。
一旦悲欢见孟光，十年辛苦伴沧浪。不知笔砚缘封事，犹问佣书日几行。
昨日偷闲看花了，今朝多雨奈人何。人间尽似逢花雨，莫爱芳菲湿绮罗。
南渡登州即水仙，西垣有客思悠然。因君相问为官意，不卖毗陵负郭田。
万年枝下昔同趋，三事行中半已无。路自长沙忽相见，共惊双鬓别来殊。
武陵缘源不可到，河阳带县讵堪夸。枝枝如雪南关外，一日休闲尽属花。
风雨荆州二月天，问人初雇峡中船。西南一望云和水，犹道黔南有四千。
曾识将军段匹䃅，几场花下醉如泥。春来欲问林园主，桃李无言鸟自啼。
晓日天山雪半晴，红旗遥识汉家营。近来胡骑休南牧，羊马城边春草生。
云湿烟封不可窥，画时唯有鬼神知。几回逢著天台客，认得岩西最老枝。
一点青螺白浪中，全依水府与天通。晴江万里云飞尽，鳌背参差日气红。
满地霜芜叶下枝，几回吟断四愁诗。汉家若欲论封禅，须及相如未病时。
白社会中尝共醉，青云路上未相逢。时人莫小池中水，浅处无妨有卧龙。
无叶无枝不见空，连天扑地迳才通。山莺惊起酒醒处，火焰烧人雪喷风。
翠辇西归七十春，玉堂珠缀俨埃尘。武皇弓剑埋何处，泣问上阳宫里人。
愁云漠漠草离离，太乙句陈处处疑。薄暮毁垣春雨里，残花犹发万年枝。
较猎燕山经几春，雕弓白羽不离身。年来马上浑无力，望见飞鸿指似人。
仁寿元和二百年，蒙笼水墨淡如烟。当时憔悴题名日，汉祖龙潜未上天。
春迟不省似今年，二月无花雪满天。村店闭门何处宿，夜深遥唤渡江船。
荒陂古堞欲千年，名振图书剑在泉。今日诸孙拜坟树，愧无文字续燕然。
竹林会里偏怜小，淮水清时最觉贤。莫倚儿童轻岁月，丈人曾共尔同年。
绿林兵起结愁云，白羽飞书未解纷。天子欲开三面网，莫将弓箭射官军。
御马新骑禁苑秋，白鹰来自东海头。汉皇无事须游猎，雪乱争飞锦臂韝。
护霜云映月朦胧，乌鹊争飞井上桐。半夜酒醒人不觉，满池荷叶动秋风。
烟水初销见万家，东风吹柳万条斜。大堤欲上谁相伴，马踏春泥半是花。
自从身属富人侯，蝉噪槐花已四秋。今日一茎新白发，懒骑官马到幽州。
十年憔悴武陵溪，鹤病深林玉在泥。今日太行平似砥，九霄初倚入云梯。
南州风土滞龙媒，黄纸初飞敕字来。二月曲江连旧宅，阿婆情熟牡丹开。
翠辇红旌去不回，苍苍宫树锁青苔。有人说得当时事，曾见长生玉殿开。
高梧叶尽鸟巢空，洛水潺湲夕照中。寂寂天桥车马绝，寒鸦飞入上阳宫。
篱外涓涓涧水流，槿花半点夕阳收。欲题名字知相访，又恐芭蕉不奈秋。
书来未报几时还，知在三湘五岭间。独立衡门秋水阔，寒鸦飞去日衔山。
离宫路远北原斜，生死恩深不到家。云雨今归何处去，黄鹂飞上野棠花。
年来七十罢耕桑，就暖支羸强下床。满眼儿孙身外事，闲梳白发对残阳。
懒性如今成野人，行藏由兴不由身。莫惊此度归来晚，买得西山正值春。
伤心欲问前朝事，惟见江流去不回。日暮东风春草绿，鹧鸪飞上越王台。
风前推折千年剑，岩下澄空万古潭。双剑变成龙化去，两溪相并水归南。
金钱赎得免刀痕，闻道禽鱼亦感恩。好去长江千万里，不须辛苦上龙门。
故里心期奈别何，手栽芳树忆庭柯。东皋黍熟君应醉，梨叶初红白露多。
自笑儒生著战袍，书斋壁上挂弓刀。如今便是征人妇，好织回文寄窦滔。
芳菲美艳不禁风，未到春残已坠红。惟有侧轮车上铎，耳边长似叫东东。
龙向洞中衔雨出，鸟从花里带香飞。白云断处见明月，黄叶落时闻𢭏衣。
王氏家山昔在兹，陆机为赋陆云诗。青莲香匝东西宇，日月与僧无尽时。
柳家汀洲孟冬月，云寒水清荻花发。一枝持赠朝天人，愿比蓬莱殿前雪。
天风吹我上层冈，露洒长松六月凉。愿借老僧双白鹤，碧云深处共翺翔。
玉壶山下云居寺，六百年来选佛场。满地白云关不住，石泉流出落花香。
汉家宫阙梦中归，几度毡房泪湿衣。惆怅不如边雁影，秋风犹得向南飞。
凤梭停织鹊无音，梦忆仙郎夜夜心。难得相逢容易别，银河争似妾愁深。
军门频纳受降书，一剑横行万里馀。汉祖谩夸娄敬策，却将公主嫁单于。
汉家旌帜满阴山，不遣胡儿匹马还。愿得此身长报国，何须生入玉门关。
看花无语泪如倾，多少春风怨别情。不识玉门关外路，梦中昨夜到边城。
金鸭香消欲断魂，棃花春雨掩重门。欲知别后相思意，回看罗衣积泪痕。
闭门茅底偶为邻，北阮那怜南阮贫。却是梅花无世态，隔墙分送一枝春。
四郭青山处处同，客怀无计荅秋风。数家茅屋清溪上，千树蝉声落日中。
朝阳斋前桃李树，手栽清荫接比邻。明年此地看花发，愁向东风忆故人。
日日涧边寻茯苓，岩扉常掩凤山青。归来挂衲高林下，自翦芭蕉写佛经。
松下茅亭五月凉，汀沙云树晚苍苍。行人无限秋风思，隔水青山似故乡。
溪上谁家掩竹扉，鸟啼浑似惜春晖。日斜深巷无人迹，时见棃花片片飞。
红颗真珠诚可爱，白须太守亦何痴。十年结子知谁在，自向中庭种荔枝。
一两棕鞋八尺藤，广陵行遍又金陵。不知竹雨竹风夜，吟对秋山那寺灯。
伯劳东去鹤西还，云总无心亦度山。何似严陵滩上客，一竿长伴白鸥闲。
凉月如眉挂柳湾，越中山色镜中看。兰溪三日桃花雨，半夜鲤鱼来上滩。
苏溪亭上草漫漫，谁倚东风十二阑。燕子不归春事晚，一汀烟雨杏花寒。
党议连诛不可闻，直臣高士去纷纷。当时漏夺无人问，出宰东阳笑杀君。
由来海畔逐樵渔，奉诏因乘使者车。却掌山中子男印，自看犹是旧潜夫。
楚僧蹑雪来招隐，先访高人积雪中。已别剡溪逢雪去，雪山修道与师同。
求理由来许便宜，汉朝龚遂不为疵。如今谤起翻成累，唯有新人子细知。
贫交相爱果无疑，共向人间听直词。从古以来何限枉，惭知暗室不曾欺。
春风旅馆长庭芜，俯首低眉一老夫。已对铁冠穷事本，不知廷尉念冤无。
举家相逐还乡去，不向秋风怨别时。湖水两重山万里，定知行尽到京师。
海上独归惭不及，邑中遗爱定无双。兰桡起唱逐流去，却恨山溪通外江。
万里羽书来未绝，五关烽火昼仍传。故人多病尽归去，唯有刘桢不得眠。
五都来往无旧业，一代公卿尽故人。不肯低头受羁束，远师溪上拂缨尘。
莫怕南风且尽欢，湘山多雨夏中寒。送君万里不觉远，此地曾为心铁官。
鬓下初惊白发时，更逢离别助秋悲。从今不学四方事，已共家人海上期。
欲作别离西入秦，芝田枣迳往来频。东湖此夕更留醉，逢著庐山学道人。
拟向田间老此身，寒郊怨别甚于春。又闻故里朋游尽，到日知逢何处人。
怀王独与佞人谋，闻道忠臣入乱流。今日登高望不见，楚云湘水各悠悠。
九疑深路遶山回，木落天清猿昼哀。犹隔箫韶一峰在，遥传五马向东来。
故侯将我到山中，更上西峰见远公。共问置心何处好，主人挥手指虚空。
昨日临川谢病还，求田问舍独相关。宋时有井如今在，却种胡麻不买山。
毫末成围海变田，单家依旧住溪边。比来已向人间老，今日相过却少年。
鹤发婆娑乡里亲，相邀共看往年春。拟将儿女归来住，且是茅山见老人。
插鬓茱萸来未尽，共随明月下沙堆。高缁寂寂不相问，醉客无端入定来。
日日河边见水流，伤春未已复悲秋。山中旧宅无人住，来往风尘共白头。
半夜回舟入楚乡，月明山水共苍苍。孤猿更叫秋风里，不是愁人亦断肠。
三重江水万重山，山里春风度日闲。且向白云求一醉，莫教愁梦到乡关。
山下孤城月上迟，相留一醉本无期。明年此夕游何处，纵有清光知对谁。
家在故林吴楚间，冰为溪水玉为山。更将旧政化邻邑，遥见逋人相逐还。
秋风里许杏花开，杏树傍边醉客来。共待夜深听一曲，醒人骑马断肠回。
风传画阁空知晓，雨湿江城不见春。堆案遶床君莫怪，已经愁思古时人。
孤舟上水过湘沅，桂岭南枝花正繁。行客自知心有托，不闻惊浪与啼猿。
湖上逢君亦不闲，暂将离别到深山。飘蓬惊鸟那自定，强欲相留云树间。
霜雁群飞下楚田，羁人掩泪望秦天。君行江海无定所，别后相思何处边。
木叶纷纷湘水滨，此中何事往频频。临风自笑归时晚，更送浮云逐故人。
城郭喧喧争送远，危梁袅袅渡东津。杨花展转引征骑，莫怪山中多看人。
共醉流芳独归去，故园高士日相亲。深山古路无杨柳，折取桐花寄远人。
少别华阳万里游，近南风景不曾秋。红芳绿笋是行路，纵有啼猿听却幽。
杨柳青青满路垂，赠行惟折古松枝。停舟一对湘江哭，哭罢无言君自知。
曾向巫山峡里行，羁猿一叫一回惊。闻道建溪肠欲断，的知断著第三声。
卢橘花开枫叶衰，出门何处望京师。沅湘日夜东流去，不为愁人住少时。
今年十月温风起，湘水悠悠生白𬞟。欲寄远书还不敢，却愁惊动故乡人。
蕲水城西向北看，桃花落尽柳花残。朱旗半卷山川小，白马连嘶草树寒。
我身本似远行客，况是乱时多病身。经山涉水向何处，羞见竹林禅定人。
远自五陵独窜身，筑阳山中归路新。横流夜长不得渡，驻马荒亭逢故人。
仙人此夜忽凌波，更唱瑶台一遍歌。嫁与将军天上住，人间可得再相过。
空门寂寂澹吾身，溪雨微微洗客尘。卧向白云晴未尽，任他黄鸟醉芳春。
十月江边芦叶飞，灌阳滩冷上舟迟。今朝未遇高风便，还与沙鸥宿水湄。
花雪随风不厌看，更多还肯失林峦。愁人正在书窗下，一片飞来一片寒。
垅上流泉垅下分，断肠呜咽不堪闻。嫦娥一入月中去，巫峡千秋空白云。
忽然一曲称君心，破却中人百家产。城外平人驱欲尽，帐中犹打衮花球。
阴雷慢转野云长，骏马双嘶爱雨凉。应念龙钟在泥滓，欲摧肝胆事王章。
灵空闻偈夜清静，雨里花枝朝暮开。故友九泉留语别，逐臣千里寄书来。
庐山道士夜携琴，映月相逢辨语音。引坐霜中弹一弄，满船商客有归心。
颍阳春色似河阳，一望繁花一县香。今日送官君最恨，可怜才子白须长。
同作金门献赋人，二年悲见故园春。到阙不沾新雨露，还家空带旧风尘。
杂花飞尽柳阴阴，官路逶迤绿草深。对酒已成千里客，望山空寄两乡心。
出关愁暮一沾裳，满野蓬生古战场。孤村树色昏残雨，远寺钟声带夕阳。
谁怜苦志已三冬，却欲躬耕学老农。流水白云寻不尽，期君何处得相逢。
世故相逢各未闲，百年多在别离间。昨夜秋风今夜雨，不知何处入空山。
常逢明月马尘间，是夜照君归处山。山中松桂花尽发，头白属君如等闲。
金缕架裟国大师，能销坏宅火烧时。复来拥膝说无住，知向人天何处期。
沙鹤惊鸣野雨收，大河风物飒然秋。力微恩重谅难报，不是行人不解愁。
军人奉役本无期，落叶花开总不知。走马城中头雪白，若为将面见汤师。
看山独行归竹院，水遶前堦草生遍。空林细雨暗无声，唯有愁心两相见。
原头殡御遶新茔，原下行人望哭声。更想秋山连古木，唯应石上见君名。
行多有病住无粮，万里还乡未到乡。蓬鬓哀吟古城下，不堪秋气入金疮。
双膝过颐顶在肩，四邻知姓不知年。卧驱鸟雀惜禾黍，犹恐诸孙无社钱。
万条银烛引天人，十月长安半夜春。步障三千隘将断，几多珠翠落香尘。
一人女婿万人怜，一夜调疏抵百年。为报司徒好将息，明珠解转又能圆。
人主人臣是亲家，千秋万岁保荣华。几时曾向高天上，得见今宵月里花。
比翼和鸣双凤皇，欲栖金帐满城香。平明却入天泉里，日气曈昽五色光。
云日呈祥礼物殊，彤庭生献五单于。塞垣万里无飞鸟，可是边城用郅都。
台殿云深秋色微，君王初赐六宫衣。楼船泛罢归犹早，行遣才人鬬射飞。
残妆色浅髻鬟开，笑映朱帘覰客来。推醉谁知弄花钿，潘郎不敢使人催。
自拈裙带结同心，暖处偏知香气深。爱捉狂夫问闲事，不知歌舞用黄金。
草气厨烟咽不开，绕床连壁尽生苔。常时多病因多雨，那敢烦君车马来。
桃李风多日欲阴，百劳飞处落花深。贫居静久难逢信，知隔春山不可寻。
寄书常切到常迟，今日凭君君莫辞。若问玉人殊易识，莲花府里最清羸。
官微多惧事多同，拙性偏无主驿功。山在门前登不得，鬓毛衰尽路尘中。
见君何事不惭颜，白发生来未到山。更叹无家又无药，往来唯在酒徒间。
长裾珠履飒轻尘，闲以琴书列上宾。公子无雠可邀请，侯嬴此坐是何人。
掖垣春色自天来，红药当堦次第开。萱草藂藂尔何物，等闲穿破绿莓苔。
云雪离披山万里，别来曾住最高峰。暂到人间归不得，长安陌上又相逢。
悮以音声祈远公，请将徽轸付秋风。漾漾硖流吹不尽，月华如在白波中。
夕照临窗起暗尘，青松绕殿不知春。君看白发诵经者，半是宫中歌舞人。
双屐参差锡杖斜，衲衣交膝对天花。瞻容悟问修持劫，似指前溪无数沙。
中条山下黄礓石，垒作夷齐庙里神。落叶满堦尘满座，不知浇酒为何人。
菖蒲翻叶柳交枝，暗上莲舟鸟不知。更到无花最深处，玉楼金殿影参差。
翠黛红妆画鹢中，共惊云色带微风。箫管曲长吹未尽，花南水北雨蒙蒙。
泉声遍野入芳洲，拥沫吹花草上流。落日行人渐无路，巢乌乳燕满高楼。
汉家天子好经过，白日青山宫殿多。见说只今生草处，禁泉荒石已相和。
水气朦胧满画梁，一回开殿满山香。宫娃几许经歌舞，白首翻令忆建章。
万峰交掩一峰开，晓色常从天上来。似到西方诸佛国，莲花影里数楼台。
花正浓时人正愁，逢花却欲替花羞。年来笑伴皆归去，今日晴明独上楼。
上方下方雪中路，白云流水如闲步。数峰行尽犹未归，寂寞经声竹阴暮。
寺前山远古陂宽，寺里人稀春草寒。何事最堪悲色相，折花将与老僧看。
饥食松花渴饮泉，偶从山后到山前。阳坡软草厚如织，因与鹿麛相伴眠。
闻道山花如火红，平明登寺已经风。老僧无见亦无说，应与看人心不同。
莲花影里暂相离，才出浮萍值罟师。上得龙门还失浪，九江何处是归期。
红枝欲折紫枝殷，隔水连宫不用攀。会待长风吹落尽，始能开眼向青山。
洛下渠头百卉新，满筵歌笑独伤春。何须更弄邵翁伯，即我此身如此人。
三献蓬莱始一尝，日调金鼎阅芳香。贮之玉合才半饼，寄与阿连题数行。
前船后船未相及，五两头平北风急。飞沙卷地日色昏，一半征帆浪花湿。
头白乘驴悬布囊，一回言别泪千行。儿孙满眼无归处，唯到尊前似故乡。
朱门洞启俨行车，金𫔎装囊半是书。君向东州问徐胤，羊公何事灭吹鱼。
长安豪贵惜春残，争玩街西紫牡丹。别有玉盘承露冷，无人起就月中看。
前峰后岭碧蒙蒙，草拥惊泉树带风。人语马嘶听不得，更堪长路在云中。
登登山路行时尽，决决溪泉到处闻。风动叶声山犬吠，一家松火隔秋云。
八重岩崿叠晴空，九色烟霞遶洞宫。仙道多因迷路得，莫将心事问樵翁。
公子求贤未识真，欲将毛遂比常伦。当时不及三千客，今日何如十九人。
赵女乘春上画楼，一声歌发满城秋。无端更唱关山曲，不是征人亦泪流。
眼见风来沙旋移，经年不省草生时。莫言塞北无春到，总有春来何处知。
破讷沙头雁正飞，䴙鹈泉上战初归。平明日出东南地，满碛寒光生铁衣。
汉将新从虏地来，旌旗半上拂云堆。单于每近沙场猎，南望阴山哭始回。
洛水桥边雁影疏，陆机兄弟驻行车。欲陈汉帝登封草，犹待萧郎寄内书。
柳吴兴近无消息，张长公贫苦寂寥。唯有角巾霑雨至，手持残菊向西招。
汴水东流无限春，隋家宫阙已成尘。行人莫上长堤望，风起杨花愁杀人。
蕃州部落能结束，朝暮驰猎黄河曲。燕歌未断塞鸿飞，牧马群嘶边草绿。
秦筑长城城已摧，汉武北上单于台。古来征战虏不尽，今日还复天兵来。
黄河东流流九折，沙场埋恨何时绝。蔡琰没去造胡笳，苏武归来持汉节。
为报如今都护雄，匈奴且莫下云中。请书塞北阴山石，愿比燕然车骑功。
行人夜上西城宿，听唱梁州双筦逐。此时秋月满关山，何处关山无此曲。
鸿雁新从北地来，闻声一半却飞回。金河戍客肠应断，更在秋风百尺台。
胡风冻合䴙鹈泉，牧马千群逐暖川。塞外征行无尽日，年年移帐雪中天。
汉将如云不直言，寇来翻罪绮罗恩。托君休洗莲花血，留记千年妾泪痕。
晚逐旌旗俱白首，少游京洛共缁尘。不堪身外悲前事，强向杯中觅旧春。
紫蕊丛开未到家，却教游客赏繁华。始知年少求名处，满眼空中别有花。
腰悬锦带佩吴钩，走马曾防玉塞秋。莫笑关西将家子，秪将诗思入凉州。
蜀道山川心易惊，缘窗残梦晓闻莺。分明似写文君恨，万怨千愁弦上声。
惆怅秦城送独归，蓟门云树远依依。秋来莫射南飞雁，从遣乘春更北飞。
青枫江畔白𬞟洲，楚客伤离不待秋。君见隋朝更何事，柳杨南渡水悠悠。
天山雪后海风寒，横笛偏吹行路难。碛里征人三十万，一时回向月明看。
边霜昨夜堕关榆，吹角当城汉月孤。无限塞鸿飞不度，秋风卷入小单于。
露湿晴花春殿香，月明歌吹在昭阳。似将海水添宫漏，共滴长门一夜长。
烽火高飞百尺台，黄昏遥自碛西来。昔时征战回应乐，今日从军乐未回。
黄扉晚下禁垣钟，归坐南闱山万重。独有月中高兴尽，雪峰明处见寒松。
柿叶翻红霜景秋，碧天如水倚红楼。隔窗爱竹无人问，遣向邻房觅户钩。
关城榆叶早疏黄，日暮沙云古战场。表请回军掩尘骨，莫教士卒哭龙荒。
桃李年年上国新，风沙日日塞垣人。伤心更见庭前柳，忽有千条欲占春。
破瑟悲秋已减弦，湘灵沈怨不知年。感君拂拭遗音在，更奏新声明月天。
微月东南上戍楼，琵琶起舞锦缠头。更闻横笛关山远，白草胡沙西塞秋。
寒山吹笛唤春归，迁客相看泪满衣。洞庭一夜无穷雁，不待天明尽北飞。
南行直入鹧鸪群，万岁桥边一送君。闻道望乡闻不得，梅花暗落岭头云。
统汉峰西降户营，黄河战骨拥长城。只今已勒燕然石，北地无人空月明。
雾袖烟裾云母冠，碧琉璃簟井冰寒。焚香欲使三清鸟，静拂桐阴上玉坛。
柳花飞入正行舟，卧引菱花信碧流。闻道风光满扬子，天晴共上望乡楼。
燕语如伤旧国春，宫花一落已成尘。自从一闭风光后，几度飞来不见人。
烟草连天枫树齐，岳阳归路子规啼。春江万里巴陵戍，落日看沈碧水西。
黄昏鼓角似边州，三十年前上此楼。今日山城对垂泪，伤心不独为悲秋。
漠南春色到滹沱，碧柳青青塞马多。万里关山今不闭，汉家频许郅支和。
水纹珍簟思悠悠，千里佳期一夕休。从此无心爱良夜，任他明月下西楼。
回乐峰前沙似雪，受降城下月如霜。不知何处吹芦管，一夜征人尽望乡。
边城已在虏城中，烽火南飞入汉宫。汉庭议事先黄老，麟阁何人定战功。
无事将心寄柳条，等闲书字满芭蕉。乡关若有东流信，遣送扬州近驿桥。
玉树溶溶仙气深，含光混俗似无心。长愁忽作鹤飞去，一片孤云何处寻。
汉室长陵小市东，珠帘绣户对春风。君王昨日移仙仗，玉辇将迎入汉中。
长乐花枝雨点销，江城日暮好相邀。春楼不闭葳蕤锁，绿水回连宛转桥。
浮云不共此山齐，山霭苍苍望转迷。晓月暂飞高树里，秋河隔在数峰西。
湘竹斑斑湘水春，衡阳太守虎符新。朝来笑向归鸿道，早晚南飞见主人。
杨柳含烟灞岸春，年年攀折为行人。好风若借低枝便，莫遣青丝扫路尘。
扫石焚香礼碧空，露华偏湿蕊珠宫。如何说得天坛上，万里无云月在中。
世故相逢各未闲，百年多在别离间。昨夜秋风今夜雨，不知何处入空山。
伏波惟愿裹尸还，定远何须生入关。莫遣只轮归海窟，仍留一箭射天山。
心期紫阁山中月，身过黄堆烽上云。年发已从书剑老，戎衣更逐霍将军。
先生沈病意何如，蓬艾门前客转疏。不见领徒过绛帐，唯闻与婢削丹书。
故人南去汉江阴，秋雨萧萧云梦深。江上见人应下泪，由来远客易伤心。
月落星稀天欲明，孤灯未灭梦难成。披衣更向门前望，不忿朝来鹊喜声。
几人同去谢宣城，未及酬恩隔死生。唯有夜猿知客恨，峄阳溪路第三声。
黄花西上路何如，青壁连天雁亦疏。为报长卿休涤器，汉家思见茂陵书。
山店门前一妇人，哀哀夜哭向秋云。自说夫因征战死，朝来逢著旧将军。
闻说沧溟今已浅，何当白鹤更归来。旧师唯有先生在，忍见门人掩泪回。
金壶漏尽禁门开，飞燕昭阳侍寝回。随分独眠秋殿里，遥闻语笑自天来。
自嫌野性共人疏，忆向西林更结庐。寄谢山阴许都讲，昨来频得远公书。
暮雨萧条过凤城，霏霏飒飒重还轻。闻君此夜东林宿，听得荷池几番声。
李陵初送子卿回，汉月明时惆怅来。忆著长安旧游处，千门万户玉楼台。
野寺寻春花已迟，背岩惟有两三枝。明朝携酒犹堪醉，为报春风且莫吹。
江斋一入何亭亭，因寄沦涟心杳冥。绿绮琴弹白雪引，乌丝绢勒黄庭经。
千叶桃花胜百花，孤荣春晚驻年华。若教避俗秦人见，知向河源旧侣夸。
仙郎归奏过湘东，正值三湘二月中。惆怅满川桃杏醉，醉看还与曲江同。
辞家远客怆秋风，千里寒云与断蓬。日暮隔山投古寺，钟声何处雨蒙蒙。
信马闲过忆所亲，秋山行尽路无尘。主人莫惜松阴醉，还有千钱沽酒人。
晚烟洲雾共苍苍，河雁惊飞不作行。回斾转舟行数里，歌声犹自逐清湘。
新种如今屡请和，玉关边上幸无他。欲知北海苦辛处，看取节毛馀几多。
按节鸣笳中贵催，红旌白斾满船开。迎愁湓浦登城望，西见荆门积水来。
海榴殷色透帘栊，看盛看衰意欲同。若许三英随五马，便将浓艳鬬繁红。
暮雨朝云几日归，如丝如雾湿人衣。三湘二月春光早，莫逐狂风缭乱飞。
巴丘过日又登城，云水湘东一日平。若爱春秋繁露学，正逢元凯镇南荆。
心嫌碧落更何从，月帔花冠冰雪容。行雨若迷归处路，近南惟见祝融峰。
湘川洛浦三千里，地角天涯南北遥。除却同倾百壶外，不愁谁奈两魂销。
江岸梅花雪不如，看君驿驭向南徐。相闻不必因来雁，云里飞輧落素书。
直用天才众却瞋，应欺李杜久为尘。南荒不死中华老，别玉翻同西国人。
瑶华琼蘂种何年，萧史秦嬴向紫烟。时控彩鸾过旧邸，摘花持献玉皇前。
江边日暮不胜愁，送客霑衣江上楼。明月峡添明月照，蛾眉峰似两眉愁。
西江浪接洞庭波，积水遥连天上河。乡信为凭谁寄去，汀洲燕雁渐来多。
帝京元巳足繁华，细管清弦七贵家。此日风光谁不共，纷纷皆是掖垣花。
花满帘栊欲度春，此时夫婿在咸秦。绿窗孤寝难成寐，紫燕双飞似弄人。
行到河边从此辞，寒天日远暮帆迟。可怜芳草成衰草，公子归时过绿时。
春愁不尽别愁来，旧泪犹长新泪催。相思倘寄相思字，君到扬州扬子回。
剑阁迢迢梦想间，行人归路遶梁山。明朝骑马摇鞭去，秋雨槐花子午关。
仙花笑尽石门中，石室重重掩绿空。𫏐下云峰能几日，却回烟驾驭春风。
五马踟蹰在路岐，南来只为看花枝。莺衔蝶弄红芳尽，此日深闺那得知。
湘阴直与地阴连，此日相逢忆醉年。美酒非如平乐贵，十升不用一千钱。
中禁鸣钟日欲高，北窗欹枕望频搔。相思寂寞青苔合，唯有春风啼伯劳。
新年雨雪少晴时，屡失寻梅看柳期。乡信忆随回雁早，江春寒带故阴迟。
日日山川烽火频，山河重起旧烟尘。一生孤负龙泉剑，羞把诗书问故人。
客雁秋来次第逢，家书频寄两三封。夕阳天外云归尽，乱见青山无数峰。
祥烟瑞气晓来轻，柳变花开共作晴。黄鸟远啼𫛛鹊观，春风流出凤皇城。
汉国明妃去不还，马驮弦管向阴山。匣中纵有菱花镜，羞对单于照旧颜。
共爱芳菲此树中，千跗万萼裹枝红。迟迟欲去犹回望，覆地无人满寺风。
红烛津亭夜见君，繁弦急管两纷纷。平明分手空江转，唯有猿声满水云。
榆落雕飞关塞秋，黄云画角见幷州。翩翩羽骑双旌后，上客亲随郭细侯。
峡口花飞欲尽春，天涯去住泪沾巾。来时万里同为客，今日翻成送故人。
岘山回首望秦关，南向荆州几日还。今日登临唯有泪，不知风景在何山。
万事伤心在目前，一身垂泪对花筵。黄金用尽教歌舞，留与他人乐少年。
钓罢归来不系船，江村月落正堪眠。纵然一夜风吹去，只在芦花浅水边。
伤秋不是惜年华，别忆春风碧玉家。强向衰藂见芳意，茱萸红实似繁花。
明府之官官舍春，春风辞我两三人。可怜江县闲无事，手板支颐独咏贫。
汉阳云树清无极，蜀国风烟思不堪。莫怪别君偏有泪，十年曾事晋征南。
伏波箫鼓水云中，长戟如霜大斾红。油幕晓开飞鸟绝，翩翩上将独趋风。
月没辽城暗出师，双龙金角晓天悲。黄尘满目随风散，不认将军燕尾旗。
腊月江天见春色，白花青柳疑寒食。洛阳旧社各东西，楚国游人不相识。
翠蛾红脸不胜情，管绝弦馀发一声。银烛摇摇尘暗下，却愁红粉泪痕生。
湖草青青三两家，门前桃杏一般花。迁人到处唯求醉，闻说渔翁有酒赊。
每逢佳节何曾坐，唯有今年不得游。张邴卧来休送客，菊花枫叶向谁秋。
江草知寒柳半衰，行吟怨别独迟迟。何人讲席投如意，唯有东林远法师。
苍苍楚色水云间，一醉春风送尔还。何处乡心最堪羡，汝南初见洛阳山。
乐游春苑望鹅毛，宫殿如星树似毫。漫漫一川横渭水，太阳初出五陵高。
王屋南崖见洛城，石龛松寺上方平。半山槲叶当窗下，一夜曾闻雪打声。
绝顶茅庵老此生，寒云孤木独经行。世人那得知幽迳，遥向青峰礼磬声。
而今用武尔攻文，流辈干时独卧云。白发青袍趋会府，定应衡镜却惭君。
八月长江去浪平，片帆一道带风轻。极目不分天水色，南山南是岳阳城。
湖上千峰带落晖，白云开处见柴扉。松门一迳仍生草，应是仙人向郭稀。
云里蟾钩落凤窝，玉郎沈醉也摩挲。陈王当日风流减，只向波间见袜罗。
红颜岁岁老金微，砂碛年年卧铁衣。白草城中春不入，黄花戍上雁长飞。
孤城夕对戍楼闲，回合青冥万仞山。明镜不须生白发，风沙自解老红颜。
鹊血雕弓湿未干，䴙鹈新淬剑光寒。辽东老将鬓成雪，犹向旄头夜夜看。
八月长江万里晴，千帆一道带风轻。尽日不分天水色，洞庭南是岳阳城。
洛阳纸价因兄贵，蜀地红笺为弟贫。南北东西九千里，除兄与弟更无人。
羽车潜下玉龟山，尘世何缘睹蕣颜。惟有多情天上雪，好风吹上绿云鬟。
章华宫人夜上楼，君王望月西山头。夜深宫殿门不锁，白露满山山叶堕。
高池高阁上连起，荷叶团团盖秋水。主人已远凉风生，旧客不来芙蓉死。
乳乌哑哑飞复啼，城头晨夕宫中栖。吴王别殿绕江水，后宫不开美人死。
宛宛转转胜上纱，红红绿绿苑中花。纷纷泊泊夜飞鸦，寂寂寞寞离人家。
神鹊神鹊好言语，行人早回多利赂。我今庭中栽好树，与汝作巢当报汝。
一东一西垅头水，一聚一散天边霞。一来一去道上客，一颠一倒池中麻。
海人无家海里住，采珠役象为岁赋。恶波横天山塞路，未央宫中常满库。
两头纤纤青玉玦，半白半黑头上发。偪偪仆仆春冰裂，磊磊落落桃花结。
秋灯向壁掩洞房，良人此夜直明光。天河悠悠漏水长，南楼北斗两相当。
青山直遶凤城头，浐水斜分入御沟。新教内人唯射鸭，长随天子苑东游。
秋夜床前蜡烛微，铜壶滴尽晓钟迟。残光欲灭还吹著，年少宫人未睡时。
玉楼倾倒粉墙空，重叠青山遶故宫。武帝去来罗袖尽，野花黄蝶领春风。
山川初展国图宽，未识龙颜坐不安。风动白髯旌节下，过时天子御楼看。
相感君臣总泪流，恩深舞蹈不知休。初从战地来无物，唯奏新添十八州。
催修水殿宴沂公，与别诸候总不同。隔月太常先习乐，金书牌纛彩云中。
无人敢夺在先筹，天子门边送与球。遥索彩箱新样锦，内人舁出马前头。
御马牵来亲自试，珠球到处玉蹄知。殿头宣赐连催上，未解红缨不敢骑。
老作三公经献寿，临时犹自语差池。私从班里来长跪，捧上金杯便合仪。
四海无波乞放闲，三封手疏犯龙颜。他时若有边尘动，不待天书自出山。
胡马悠悠未尽归，玉关犹隔吐蕃旗。老臣一表求高卧，边事从今欲问谁。
威容难画改频频，眉目分毫恐不真。有诏别图书阁上，先教粉本定风神。
重赐弓刀内宴回，看人城外满楼台。君臣不作多时别，收尽边旗当日来。
弟子部中留一色，听风听水作霓裳。散声未足重来授，直到床前见上皇。
中管五弦初半曲，遥教合上隔帘听。一声声向天头落，效得仙人夜唱经。
自直棃园得出稀，更番上曲不教归。一时跪拜霓裳彻，立地阶前赐紫衣。
旋翻新谱声初足，除却棃园未教人。宣与书家分手写，中官走马赐功臣。
伴教霓裳有贵妃，从初直到曲成时。日长耳里闻声熟，拍数分毫错总知。
弦索𪭢𪭢隔彩云，五更初发一山闻。武皇自送西王母，新换霓裳月色裙。
敕赐宫人澡浴回，遥看美女院门开。一山星月霓裳动，好字先从殿里来。
传呼法部按霓裳，新得承恩别作行。应是贵妃楼上看，内人舁下彩罗箱。
朝元阁上山风起，夜听霓裳玉露寒。宫女月中更替立，黄金梯滑并行难。
知向华清年月满，山头山底种长生。去时留下霓裳曲，总是离宫别馆声。
酒幔高楼一百家，宫前杨柳寺前花。内园分得温汤水，二月中旬已进瓜。
寺门连内遶丹岩，下界云开数过帆。遥指上皇翻曲处，百官题字满西嵌。
先帝旧宫宫女在，乱丝犹挂凤皇钗。霓裳法曲浑抛却，独自花间埽玉堦。
新短方裙叠作棱，听钟洗钵绕青蝇。自知戒相分明后，先出坛场礼大僧。
塞黑云黄欲渡河，风沙眯眼雪相和。琵琶泪湿行声小，断得人肠不在多。
盘磴回廊古塔深，紫芝红药入云寻。晚吹箫管秋山里，引得猕猴出象林。
回看佛阁青山半，三四年前到上头。省得老僧留不住，重寻更可有因由。
西南东北暮天斜，巴字江边楚树花。珍重荆州杜书记，闲时多在广师家。
无事此身离白云，松风溪水不曾闻。至心听著仙翁引，今看青山围绕君。
识君虽向歌钟会，说事不离云水间。春夜酒醒长起坐，灯前一纸洞庭山。
天香寺里古松僧，不画枯松落石层。最爱临江两三树，水禽栖处解无藤。
对织芭蕉雪毳新，长缝双袖窄裁身。到头须向边城著，消杀秋风称猎尘。
宫棋布局不依经，黑白分明子数停。巡拾玉沙天汉晓，犹残织女两三星。
一方新地隔河烟，曾接诸生听管弦。却忆去年寒食会，看花犹在水堂前。
菱叶参差萍叶重，新蒲半折夜来风。江村水落平地出，溪畔渔船青草中。
日近山红暖气新，一阳先入御沟春。闻闲立马重来此，沐浴明年称意身。
毒蛇在肠疮满背，去年别家今别弟。马头对哭各东西，天边柳絮无根蒂。
长安清明好时节，只宜相送不宜别。恶心床上铜片明，照见离人白头发。
未央墙西青草路，宫人斜里红妆墓。一边载出一边来，更衣不减寻常数。
良人朝早半夜起，樱桃如珠露如水。下堂把火送郎回，移枕重眠晓窗里。
野池水满连秋堤，菱花结实蒲叶齐。川口雨晴风复止，蜻蜓上下鱼东西。
自知名出休呈卷，爱去人家远处居。时复打门无别事，铺头来索买残书。
茱萸酒法大家同，好是盛来白椀中。这度自知颜色重，不消诗里弄溪翁。
芍药丁香手里栽，临行一日绕千回。外人应怪难辞别，总是山中自取来。
长门闭定不求生，烧却头花卸却筝。病卧玉窗秋雨下，遥闻别院唤人声。
云开远水傍秋天，沙岸蒲帆隔野烟。一片蔡州青草色，日西铺在古台边。
夜过深山算驿程，三回黑地听泉声。自离军马身轻健，得向溪边尽足行。
万里潮州一逐臣，悠悠青草海边春。天涯莫道无回日，上岭还逢向北人。
废寺乱来为县驿，荒松老柏不生烟。空廊屋漏画僧尽，梁上犹书天宝年。
浮生不住叶随风，填海移山总是空。长向人间愁老病，谁来闲坐此房中。
留得行人忘却归，雨中须是石楠枝。明朝独上铜台路，容见花开少许时。
水冻横桥雪满池，新排石笋绕巴篱。县门斜掩无人吏，看画双飞白鹭鸶。
女巫遮客买神盘，争取琵琶庙里弹。闻有马蹄生拍树，路人来去向南看。
自移西岳门长锁，一个行人一遍开。上庙参天今见在，夜头风起觉神来。
年少同为邺下游，闲寻野寺醉登楼。别来衣马从胜旧，争向边尘满白头。
总道老来无用处，何须白发在前生。如今不用偷年少，拔却三茎又五茎。
山客狂来跨白驴，袖中遗却颍阳书。人间亦有妻儿在，抛向嵩阳古观居。
别后知君在楚城，扬州寺里觅君名。西江水阔吴山远，却打船头向北行。
新向金阶奏罢兵，长安县里绕池行。喜欢得伴山僧宿，看雪吟诗直到明。
夜市千灯照碧云，高楼红袖客纷纷。如今不似时平日，犹自笙歌彻晓闻。
百年看似暂时间，头白求官亦未闲。独有龙门韦谏议，三征不起恋青山。
知得清名二十年，登山上坂乞新篇。除书近拜侍臣去，空院鸟啼风竹前。
远投人宿趁房迟，僮仆伤寒马亦饥。为客悠悠十月尽，庄头栽竹已过时。
鸟声愁雨似秋天，病客思家一向眠。草馆门临广州路，夜闻蛮语小江边。
雨里鸡鸣一两家，竹溪村路板桥斜。妇姑相唤浴蚕去，闲看中庭栀子花。
登登石路何时尽，决决溪泉到处闻。风动叶声山犬吠，一家松火隔秋云。
雨中溪破无干地，浸著床头湿著书。一个月来山水隔，不知茅屋若为居。
乞取池西三两竿，房前栽著病时看。亦知自惜难判割，犹胜横根引出栏。
年少狂疏逐君马，去来憔悴到京华。恨无闲地栽仙药，长傍人家看好花。
五更先起玉阶东，渐入千门万户中。总向高楼吹舞袖，秋风还不及春风。
长安寄食半年馀，重向人边乞荐书。山路独归冲夜雪，落斜骑马避柴车。
京中曹局无多事，寒食贫儿要在家。遮莫杏园胜别处，亦须归看傍村花。
谢恩新入凤皇城，乱定相逢合眼明。千万求方好将息，杏花寒食的同行。
玉作车辕蒲作轮，当初不起颍阳人。一家总入嵩山去，天子何因得谏臣。
一乌堕水百乌啼，相吊相号遶故堤。眼见行人车辗过，不妨同伴各东西。
彼此抽先局势平，傍人道死的还生。两边对坐无言语，尽日时闻下子声。
自看和酿一依方，缘看松花色较黄。不分君家新酒熟，好诗收得被回将。
金炉烟里要班头，欲得归山可自由。每度报朝愁入阁，在先教示小千牛。
多在蓬莱少在家，越绯衫上有红霞。朝回不向诸馀处，骑马城西检校花。
天宝年前勤政楼，每年三日作千秋。飞龙老马曾教舞，闻著音声总举头。
年少病多应为酒，谁家将息过今春。赊来半夏重熏尽，投著山中旧主人。
半夜思家睡里愁，雨声落落屋檐头。照泥星出依前黑，淹烂庭花不肯休。
夏夜新晴星校少，雨收残水入天河。檐前熟著衣裳坐，风冷浑无扑火蛾。
住处近山常足雨，闻晴晒曝旧芳茵。立秋日后无多热，渐觉生衣不著身。
吟损秋天月不明，兰无香气鹤无声。自从东野先生死，侧近云山得散行。
老松临死不生枝，东野先生早哭儿。但是洛阳城里客，家传一本杏殇诗。
万里桥边女校书，枇杷花里闭门居。扫眉才子于今少，管领春风总不如。
去路何词见六亲，手中刀尺不如人。可怜池阁秋风夜，愁绿娇红一遍新。
小叶稠枝粉压摧，暖风吹动鹤翎开。若无别事为留滞，应便抛家宿看来。
竹烟花雨细相和，看著闲书睡更多。好是主人无事日，应持小酒按新歌。
欲说昭君敛翠蛾，清声委曲怨于歌。谁家年少春风里，抛与金钱唱好多。
江城柳色海门烟，欲到茅山始下船。知道君家当瀑布，菖蒲潭在草堂前。
白发老人垂泪行，上皇生日出京城。如今供奉多新意，错唱当时一半声。
半秋初入中旬夜，已向堦前守月明。从未圆时看却好，一分分见傍轮生。
乱云遮却台东月，不许教依次第看。莫为诗家先见镜，被他宠与作艰难。
今夜月明胜昨夜，新添桂树近东枝。立多地湿舁床坐，看过墙西寸寸迟。
月似圆来色渐凝，玉盆盛水欲侵棱。夜深尽放家人睡，直到天明不炷灯。
合望月时常望月，分明不得似今年。仰头五夜风中立，从未圆时直到圆。
为病比来浑断绝，缘花不免却知闻。从来事事关身少，主领春风只在君。
晓来楼阁更鲜明，日出阑干见鹿行。武帝自知身不死，看修玉殿号长生。
和雪翻营一夜行，神旗冻定马无声。遥看火号连营赤，知是先锋已上城。
旗幡四面下营稠，手诏频来老将忧。每日城南空挑战，不知生缚入唐州。
夜山秋雨滴空廊，灯照堂前树叶光。对坐读书终卷后，自披衣被扫僧房。
杨柳宫前忽地春，在先惊动探春人。晓来唯欠骊山雨，洗却枝头绿上尘。
从军秣马十三年，白发营中听早蝉。故作老丞身不避，县名昭应管山泉。
侵黑行飞一两声，春寒啭小未分明。若教更解诸馀语，应向宫花不惜情。
去处长将决胜筹，回回身在阵前头。贼城破后先锋入，看著红妆不敢收。
熨帖朝衣抛战袍，夔龙班里侍中高。对时先奏牙间将，次第天恩与节旄。
踏著家乡马脚轻，暮山秋色眼前明。老人上酒齐头拜，得侍中来尽再生。
功成谁不拥藩方，富贵还须是本乡。万里双旌汾水上，玉鞭遥指白云庄。
鼓吹旛旗道两边，行男走女喜骈阗。旧交省得当时别，指点如今却少年。
广场破阵乐初休，彩纛高于百尺楼。老将气雄争起舞，管弦回作大缠头。
笳声万里动燕山，草白天清塞马闲。触处不如别处乐，可怜秋月照江关。
将士请衣忘却贫，绿窗红烛酒楼新。家家尽踏还乡曲，明月街中不绝人。
春明门外作卑官，病友经年不得看。莫道长安近于日，升天却易到城难。
渐老风光不著人，花溪柳陌早逢春。近来行到门前少，趁暖闲眠似病人。
一树笼𩮀玉刻成，飘廊点地色轻轻。女冠夜觅香来处，唯见阶前碎月明。
天寒眼痛少心情，隔雾看人夜里行。年少往来常不住，墙西冻地马蹄声。
平原池阁在谁家，双塔丛台野菊花。零落故宫无入路，西来涧水绕城斜。
苍苔满字土埋龟，风雨销磨绝妙词。不向图经中旧见，无人知是蔡邕碑。
回看巴路在云间，寒食离家麦熟还。日暮数峰青似染，商人说是汝州山。
中庭地白树栖鸦，冷露无声湿桂花。今夜月明人尽望，不知秋思在谁家。
除听好语耳常聋，不见诗人眼底空。莫怪出城为长史，总缘山在白云中。
夹城门向野田开，白鹿非时出洞来。日暮秦陵尘土起，从东外按使初回。
蓬莱正殿压金鳌，红日初生碧海涛。闲著五门遥北望，柘黄新帕御床高。
殿前传点各依班，召对西来八诏蛮。上得青花龙尾道，侧身偷觑正南山。
龙烟日暖紫曈曈，宣政门当玉殿风。五刻阁前卿相出，下帘声在半天中。
白玉窗前起草臣，樱桃初赤赐尝新。殿头传语金阶远，只进词来谢圣人。
内人对御叠花笺，绣坐移来玉案边。红蜡烛前呈草本，平明舁出阁门宣。
千牛仗下放朝初，玉案傍边立起居。每日进来金凤纸，殿头无事不多书。
延英引对碧衣郎，江砚宣毫各别床。天子下帘亲考试，宫人手里过茶汤。
未明开著九重关，金画黄龙五色幡。直到银台排仗合，圣人三殿对西番。
少年天子重边功，亲到凌烟画阁中。教觅勋臣写图本，长将殿里作屏风。
丹凤楼门把火开，五云金辂下天来。堦前走马人宣慰，天子南郊一宿回。
楼前立仗看宣赦，万岁声长拜舞齐。日照彩盘高百尺，飞仙争上取金鸡。
集贤殿里图书满，点勘头边御印同。真迹进来依数字，别收锁在玉函中。
秘殿清斋刻漏长，紫微宫女夜焚香。拜陵日近公卿发，卤簿分头入太常。
新调白马怕鞭声，供奉骑来遶殿行。为报诸王侵早入，隔门催进打球名。
对御难争第一筹，殿前不打背身球。内人唱好龟兹急，天子鞘回过玉楼。
新衫一样殿头黄，银带排方獭尾长。总把玉鞭骑御马，绿鬃红额麝香香。
罗衫叶叶绣重重，金凤银鹅各一丛。每遍舞时分两向，太平万岁字当中。
鱼藻宫中锁翠娥，先皇行处不曾过。如今池底休铺锦，菱角鸡头积渐多。
殿前明日中和节，连夜琼林散舞衣。传报所司分蜡烛，监开金锁放人归。
五更三点索金车，尽放宫人出看花。仗下一时催立马，殿头先报内园家。
城东北面望云楼，半下珠帘半上钩。骑马行人长远过，恐防天子在楼头。
射生宫女宿红妆，把得新弓各自张。临上马时齐赐酒，男儿跪拜谢君王。
新秋白兔大于拳，红耳霜毛趁草眠。天子不教人射杀，玉鞭遮到马蹄前。
内鹰笼脱解红绦，鬬胜争飞出手高。直上碧云还却下，一双金爪掬花毛。
竞渡船头掉采旗，两边溅水湿罗衣。池东争向池西岸，先到先书上字归。
灯前飞入玉堦虫，未卧常闻半夜钟。看著中元斋日到，自盘金线绣真容。
红灯睡里唤春云，云上三更直宿分。金砌雨来行步滑，两人抬起隐花裙。
一时起立吹箫管，得宠人来满殿迎。整顿衣裳皆著却，舞头当拍第三声。
琵琶先抹六幺头，小管丁宁侧调愁。半夜美人双唱起，一声声出凤皇楼。
春池日暖少风波，花里牵船水上歌。遥索剑南新样锦，东宫先钓得鱼多。
十三初学擘箜篌，弟子名中被点留。昨日教坊新进入，并房宫女与梳头。
红蛮杆拨贴胸前，移坐当头近御筵。用力独弹金殿响，凤皇飞下四条弦。
春风吹雨洒旗竿，得出深宫不怕寒。夸道自家能走马，团中横过觅人看。
粟金腰带象牙锥，散插红翎玉突枝。旋猎一边还引马，归来鸡兔遶鞍垂。
云駮花骢各试行，一般毛色一般缨。殿前来往重骑过，欲得君王别赐名。
每夜停灯熨御衣，银熏笼底火霏霏。遥听帐里君王觉，上直钟声始得归。
因吃樱桃病放归，三年著破旧罗衣。内中人识从来去，结得金花上贵妃。
欲迎天子看花去，下得金堦却悔行。恐见失恩人旧院，回来忆著五弦声。
往来旧院不堪修，近𠡠宣徽别起楼。闻有美人新进入，六宫未见一时愁。
自夸歌舞胜诸人，恨未承恩出内频。连夜宫中修别院，地衣帘额一时新。
闷来无处可思量，旋下金堦旋忆床。收得山丹红蘂粉，镜前洗却麝香黄。
蜂须蝉翅薄松松，浮动搔头似有风。一度出时抛一遍，金条零落满函中。
合暗报来门锁了，夜深应别唤笙歌。房房下著珠帘睡，月过金堦白露多。
御厨不食索时新，每见花开即苦春。白日卧多娇似病，隔帘教唤女医人。
丛丛洗手遶金盆，旋拭红巾入殿门。众里遥抛新摘子，在前收得便承恩。
御池水色春来好，处处分流白玉渠。密奏君王知入月，唤人相伴洗裙裾。
移来女乐部头边，新赐花檀木五弦。缏得红罗手帕子，中心细画一双蝉。
新晴草色绿温暾，山雪初消渐出浑。今日踏青归校晚，传声留著望春门。
两楼相换珠帘额，中尉明朝设内家。一样金盘五千面，红酥点出牡丹花。
尽送春来出内家，记巡传把一枝花。散时各自烧红烛，相逐行归不上车。
家常爱著旧衣裳，空插红梳不出妆。忽地下堦裙带解，非时应得见君王。
别𠡠教歌不出房，一声一遍奏君王。再三博士留残拍，索向宣徽作彻章。
行中第一争先舞，博士傍边亦被欺。忽觉管弦偷破拍，急翻罗袖不教知。
私缝黄帔舍钗梳，欲得金仙观里居。近被君王知识字，收来案上检文书。
月冷江清近猎时，玉阶金瓦雪澌澌。浴堂门外抄名入，公主家人谢面脂。
未承恩泽一家愁，乍到宫中忆外头。求守管弦声款逐，侧商调里唱伊州。
东风泼火雨新休，舁尽春泥扫雪沟。走马犊车当御路，汉阳宫主进鸡球。
风帘水阁压芙蓉，四面钩栏在水中。避热不归金殿宿，秋河织女夜妆红。
圣人生日明朝是，私地教人属内监。自写金花红榜子，前头先进凤皇衫。
避暑昭阳不掷卢，井边含水喷鸦雏。内中数日无呼唤，拓得滕王蛱蝶图。
内宴初秋入二更，殿前灯火一天明。中宫传旨音声散，诸院门开触处行。
玉蝉金雀三层插，翠髻高丛绿鬓虚。舞处春风吹落地，归来别赐一头梳。
树叶初成鸟护窠，石榴花里笑声多。众中遗却金钗子，拾得从他要赎么。
小殿初成粉未干，贵妃姊妹自来看。为逢好日先移入，续向街西索牡丹。
内人相续报花开，准拟君王便看来。逢着五弦琴绣袋，宜春院里按歌回。
巡吹慢遍不相和，暗数看谁曲校多。明日棃花园里见，先须逐得内家歌。
黄金合里盛红雪，重结香罗四出花。一一傍边书𠡠字，中官送与大臣家。
未明东上阁门开，排仗声从后殿来。阿监两边相对立，遥闻索马一时回。
宫人早起笑相呼，不识堦前扫地夫。乞与金钱争借问，外头还似此间无。
小随阿姊学吹笙，见好君王赐与名。夜拂玉床朝把镜，黄金殿外不教行。
日高殿里有香烟，万岁声长动九天。妃子院中初降诞，内人争乞洗儿钱。
宫花不共外花同，正月长生一半红。供御樱桃看守别，直无鸦鹊到园中。
殿前铺设两边楼，寒食宫人步打球。一半走来争跪拜，上棚先谢得头筹。
太仪前日暖房来，嘱向朝阳乞药栽。𠡠赐一窠红踯躅，谢恩未了奏花开。
御前新赐紫罗襦，步步金堦上软舆。宫局总来为喜乐，院中新拜内尚书。
鹦鹉谁教转舌关，内人手里养来奸。语多更觉承恩泽，数对君王忆陇山。
分朋闲坐赌樱桃，收却投壶玉腕劳。各把沈香双陆子，局中鬬累阿谁高。
禁寺红楼内里通，笙歌引驾夹城东。裹头宫监堂前立，手把牙鞘竹弹弓。
春风院院落花堆，金锁生衣掣不开。更筑歌台起妆殿，明朝先进画图来。
舞来汗湿罗衣彻，楼上人扶下玉梯。归到院中重洗面，金花盆里泼银泥。
宿妆残粉未明天，总立昭阳花树边。寒食内人长白打，库中先散与金钱。
众中偏得君王笑，偷把金箱笔砚开。书破红蛮隔子上，旋推当直美人来。
教遍宫娥唱遍词，暗中头白没人知。楼中日日歌声好，不问从初学阿谁。
青楼小妇砑裙长，总被抄名入教坊。春设殿前多队舞，朋头各自请衣裳。
水中芹叶土中花，拾得还将避众家。总待别人般数尽，袖中拈出郁金芽。
玉箫改调筝移柱，催换红罗绣舞筵。未戴柘枝花帽子，两行宫监在帘前。
窗窗户户院相当，总有珠帘玳瑁床。虽道君王不来宿，帐中长是炷牙香。
雨入珠帘满殿凉，避风新出玉盆汤。内人恐要秋衣着，不住熏笼换好香。
金吾除夜进傩名，画袴朱衣四队行。院院烧灯如白日，沈香火底坐吹笙。
树头树底觅残红，一片西飞一片东。自是桃花贪结子，错教人恨五更风。
金殿当头紫合重，仙人掌上玉芙蓉。太平天子朝迎日，五色云车驾六龙。
鸳鸯瓦上瞥然声，昼寝宫娥梦里惊。元是我王金弹子，海棠花下打流莺。
忽地金舆向月陂，内人接著便相随。却回龙武军前过，当处教开卧鸭池。
画作天河刻作牛，玉梭金镊采桥头。每年宫里穿针夜，𠡠赐诸亲乞巧楼。
春来睡困不梳头，懒逐君王苑北游。暂向玉花阶上坐，簸钱赢得两三筹。
步行送入长门里，不许来辞旧院花。只恐他时身到此，乞恩求赦放还家。
缣罗不著索轻容，对面教人染退红。衫子成来一遍出，明朝半片在园中。
弹棋玉指两叁差，背局临虚鬬著危。先打角头红子落，上三金字半边垂。
后宫宫女无多少，尽向园中笑一团。舞蝶落花相觅著，春风共语亦应难。
宛转黄金白柄长，青荷叶子画鸳鸯。把来不是呈新样，欲进微风到御床。
供御香方加减频，水沈山麝每回新。内中不许相传出，已被医家写与人。
药童食后送云浆，高殿无风扇少凉。每到日中重掠鬓，衩衣骑马绕宫廊。
南巢登望县城孤，半是青山半是湖。知尔素多山水兴，此回归去更来无。
深山穷谷没人来，邂逅相逢眼渐开。云鹤洞宫君未到，夕阳帆影几时回。
莫叹乘轺道路赊，高楼日日望还家。人到南康皆下泪，唯君笑向此中花。
闲出东林日影斜，稻苗深浅映袈裟。船到南湖风浪静，可怜秋水照莲花。
露冕行春向若耶，野人怀惠欲移家。东风二月淮阴郡，唯见棠棃一树花。
不食黄精不采薇，葛苗为带草为衣。孤云更入深山去，人绝音书雁自飞。
君去春山谁共游，鸟啼花落水空流。如今送别临溪水，他日相思来水头。
绵衣似热袷衣寒，时景虽和春已阑。诚知暂别那惆怅，明日藤花独自看。
灞岸青门有弊庐，昨来闻道半丘墟。陌头空送长安使，旧里无人可寄书。
清阳玉润复多才，邂逅佳期过早梅。槿花亦可浮杯上，莫待东篱黄菊开。
志在乘轩鸣玉珂，心期未快隐青萝。广陵行路风尘合，城郭新秋砧杵多。
晚渡邗沟惜别离，渐看烽火马行迟。千钧何处穿杨叶，二月长安折桂枝。
鞞鼓喧喧对古城，独寻归鸟马蹄轻。回来看觅莺飞处，即是将军细柳营。
河水冰消雁北飞，寒衣未足又春衣。自怜漂荡经年客，送别千回独未归。
木落前山霜露多，手持寒锡远头陀。眼看庭树梅花发，不见诗人独咏歌。
门临楚国舟船路，易见行人易别离。今日送君心最恨，孤帆水下又风吹。
烟波极目已霑襟，路出东塘水更深。看取海头秋草色，一如江上别离心。
青娥宛宛聚为裳，乌鹊桥成别恨长。惆怅梧桐非旧影，不悲鸿雁暂随阳。
闻道铅华学沈宁，寒枝淅沥叶青青。一株将比囊中树，若个年多有茯苓。
白社风霜惊暮年，铜瓶桑落慰秋天。怜君意厚留新画，不著松枝当酒钱。
渡水傍山寻石壁，白云飞处洞门开。仙人来往行无迹，石径春风长绿苔。
仙侣招邀自有期，九天升降五云随。不知辞罢虚皇日，更向人间住几时。
挂却衣冠披薜荔，世人应是笑狂愚。年来渐觉髭须黑，欲寄松花君用无。
少壮从戎马上飞，雪山童子未缁衣。秋山年长头陀处，说我军前射虎归。
轻微菅蒯将何用，容足偷安事颇同。日入信陵宾馆静，赠君闲步月明中。
何事退耕沧海畔，闲看富贵白云飞。门前种稻三回熟，县里官人四考归。
苍山云雨逐明神，唯有香名万岁春。东风三月黄陂水，只见桃花不见人。
何处营求出世间，心中无事即身闲。门外水流风叶落，唯将定性对前山。
福庭人静少攀援，雨露偏滋影易繁。磊落紫香香亚树，清阴满地昼当轩。
萧条旅舍客心惊，断续僧房静又清。借问蝉声何所为，人家古寺两般声。
车马驱驰人在世，东西南北鹤随云。莫言贫病无留别，百代簪缨将付君。
不逐浮云不羡鱼，杏花茅屋向阳居。鹤鸣华表应传语，雁度霜天懒寄书。
杨子澄江映晚霞，柳条垂岸一千家。主人留客江边宿，十月繁霜见杏花。
踏青看竹共佳期，春水晴山祓禊词。独坐邮亭心欲醉，樱桃落尽暮愁时。
苔石苍苍临涧水，阴风袅袅动松枝。世间唯有张通会，流向衡阳那得知。
万顷荒临不敢看，买山容足拟求安。田园失计全芜没，何处春风种蕙兰。
僻居谋道不谋身，避病桃源不避秦。远入青山何所见，寒花满径白头人。
心许征南破虏归，可言羸病卧戎衣。迟迟不见怜弓箭，惆怅秋鸿敢近飞。
共爱碧谿临水住，相思来往践莓苔。而今却欲嫌谿水，雨涨春流隔往来。
惆怅朝阳午又斜，剩栽桃李学仙家。花开花落人如旧，谁道容颜不及花。
春草秋风老此身，一瓢长醉任家贫。醒来还爱浮萍草，漂寄官河不属人。
桃花流出武陵洞，梦想仙家云树春。今看水入洞中去，却是桃花源里人。
长看岩穴泉流出，忽听悬泉入洞声。莫摘山花抛水上，花浮出洞世人惊。
花落茅檐转寂寥，魂随暮雨此中销。迩来庭柳无人折，长得垂枝一万条。
虚室无人乳燕飞，苍苔满地履痕稀。庭前唯有蔷薇在，花似残妆叶似衣。
梦非熊虎数年间，驱尽豺狼宇宙闲。传道单于闻校猎，相期不敢过阴山。
日隐寒山猎未归，鸣弦落羽雪霏霏。梁园射尽南飞雁，淮楚人惊阳鸟啼。
松月东轩许独游，深恩未报复淹留。梁园日暮从公猎，每过青山不举头。
苍藓千年粉绘传，坚贞一片色犹全。那知忽遇非常用，不把分铢补上天。
菡萏新花晓并开，浓妆美笑面相隈。西方采画迦陵鸟，早晚双飞池上来。
何事霜天月满空，鹂雏百啭向春风。邻家思妇更长短，杨柳如丝在管中。
心期汗漫卧云扃，家计漂零水上萍。桃李向秋雕落尽，一枝松色独青青。
拖紫锵金济世才，知君倚玉望三台。深山穷谷无人到，唯有狂愚独自来。
天汉乘槎可问津，寂寥深景到无因。看花独往寻诗客，不为经时谒丈人。
柏偃松𢼮势自分，森梢古意出浮云。如今眼暗画不得，旧有三株持赠君。
清风首夏夜犹寒，嫩笋侵阶竹数竿。君向苏台长见月，不知何事此中看。
主人能政讼庭闲，帆影云峰户牖间。每到夕阳岚翠近，只言篱障倚前山。
风引双旌马首齐，曹南战胜日平西。为儒不解从戎事，花落春深闻鼓鼙。
翔凤边风十月寒，苍山古木更摧残。为君壁上画松柏，劲雪严霜君试看。
日晚河边访惸独，衰柳寒芜遶茅屋。儿童惊走报人来，孀妇开门一声哭。
水开长镜引诸峦，春洞花深落翠寒。醉向丝萝惊自醒，与君清耳听松湍。
橘花香覆白𬞟洲，江引轻帆入远游。千里云天风雨夕，忆君不敢再登楼。
簨簴高悬于阗钟，黄昏发地殷龙宫。游人忆到嵩山夜，叠阁连楼满太空。
采菱歌怨木兰舟，送客魂销百尺楼。还似洛妃乘雾去，碧天无际水空流。
世间禊事风流处，镜里云山若画屏。今日会稽王内史，好将宾客醉兰亭。
黄河西绕郡城流，上巳应无祓禊游。为忆渌江春水色，更随宵梦向吴洲。
月色寒潮入剡溪，青猿叫断绿林西。昔人已逐东流去，空见年年江草齐。
梅花似雪柳含烟，南地风光腊月前。把酒且须拼却醉，风流何必待歌筵。
桑条无叶土生烟，箫管迎龙水庙前。朱门几处看歌舞，犹恐春阴咽管弦。
池塘春暖水纹开，堤柳垂丝间野梅。江上年年芳意早，蓬瀛春色逐潮来。
君王游乐万机轻，一曲霓裳四海兵。玉辇升天人已尽，故宫犹有树长生。
难眠夏夜抵秋赊，帘幔深垂窗烛斜。风吹桐竹更无雨，白发病人心到家。
偶向江边采白𬞟，还随女伴赛江神。众中不敢分明语，暗掷金钱卜远人。
巴女骑牛唱竹枝，藕丝菱叶傍江时。不愁日暮还家错，记得芭蕉出槿篱。
花里南楼春夜寒，还如王屋上天坛。归山不道无明月，谁共相从到晓看。
独上闲城却下迟，秋山惨惨冢累累。当时还有登城者，荒草如今知是谁。
秦女窥人不解羞，攀花趁蝶出墙头。胸前空带宜男草，嫁得萧郎爱远游。
新绣笼裙豆蔲花，路人笑上返金车。霓裳禁曲无人解，暗问梨园弟子家。
浦里移舟候信风，芦花漠漠夜江空。更深何处人吹笛，疑是孤吟寒水中。
渡水傍山寻绝壁，白云飞处洞天开。仙人来往行无迹，石径春风长绿苔。
自小看花长不足，江边寻得数株红。黄昏人散东风起，吹落谁家明月中。
买得幽山属汉阳，槿篱疏处种桄榔。唯有猕猴来往熟，弄人抛果满书堂。
一树新栽益四邻，野夫如到旧山春。树成多是人先老，垂白看他攀折人。
驱马街中哭送君，灵车碾雪隔城闻。唯有山僧与樵客，共舁孤榇入幽坟。
旧伴同游尽却回，云中独宿守花开。自是去人身渐老，暮山流水任东来。
家在荒陂长似秋，蓼花芹叶水虫幽。去年相伴寻山客，明月今宵何处游。
烟水初销见万家，东风吹柳万条斜。大堤欲上谁相伴，马踏春泥半是花。
雨馀芳草净沙尘，水绿沙平一带春。唯有啼鹃似留客，桃花深处更无人。
寒檐寂寂雨霏霏，候馆萧条烛烬微。只有今宵同此宴，翠娥佯醉欲先归。
神女初离碧玉阶，彤云犹拥牡丹鞋。应知子建怜罗袜，顾步裴回拾翠钗。
崇文宗武不崇文，提戈出塞号将军。那个𩩉儿射雁落，白毛空里乱纷纷。
崇文崇武不崇文，提戈出塞旧从军。有似蕃儿射雁落，白毛空里乱纷纷。
甲子徒推小雪天，刺梧犹绿槿花然。融和长养无时歇，却是炎洲雨露偏。
江城吏散卷春阴，山寺鸣钟隔雨深。招取遗民赴僧社，竹堂分坐静看心。
干耸一条青玉直，叶铺千叠绿云低。争如燕雀偏巢此，却是鸳鸯不得栖。
腰间宝剑七星文，掌上弯弓挂六钧。箭发囗云双雁落，始知秦地有将军。
黄雀衔来已数春，别时留解赠佳人。长江不见鱼书至，为遣相思梦入秦。
三十年前老健儿，刚被郎中遣作诗。江南花柳从君咏，塞北烟尘我独知。
行尽江南塞北时，无人不诵鲍家诗。东堂桂树何年折，直至如今少一枝。
越井岗头松柏老，越王台上生秋草。古木多年无子孙，牛羊践踏成官道。
欲从携手登高去，一到门前意已无。那得更将头上发，学他年少插茱萸。
幽人自爱山中宿，又近葛洪丹井西。窗中有个长松树，半夜子规来上啼。
荒村古岸谁家在，野水浮云处处愁。唯有河边衰柳树，蝉声相送到扬州。
知君住处足风烟，古寺荒村在眼前。便欲移家逐君去，唯愁未有买山钱。
古岸新花开一枝，岸傍花下有分离。莫将罗袖拂花落，便是行人肠断时。
闻道幽深石涧寺，不逢流水亦难知。莫道山僧无伴侣，猕猴长在古松枝。
谢公见我多愁疾，为我开门对碧山。君若欲来看猿鸟，不须争把桂枝攀。
长恨江南足别离，几回相送复相随。杨花撩乱扑流水，愁杀人行知不知。
眇眇天涯君去时，浮云流水自相随。人生一世长如客，何必今朝是别离。
步摇金翠玉搔头，倾国倾城胜莫愁。若逞仙姿游洛浦，定知神女谢风流。
尝闻圣主得贤臣，三接能令四海春。月满禁垣斋沐夜，清吟属和更何人。
杨柳阴阴细雨晴，残花落尽见流莺。春风一枝吹香梦，梦逐春风到洛城。
艳歌能起关山恨，红烛偏凝寒塞情。况是池塘风雨夜，不堪丝管尽离声。
江南烟雨塞鸿飞，西府文章谢掾归。相送汀州兰棹晚，菱歌一曲泪霑衣。
云帆淼淼巴陵渡，烟树苍苍故郢城。江上梅花无数落，送君南浦不胜情。
珠履三千醉不欢，玉人犹苦夜冰寒。送君偏有无言泪，天下关山行路难。
空山摇落三秋暮，萤过疏帘月露团。寂寞银灯愁不寐，萧萧风竹夜窗寒。
赤墀同拜紫泥封，驷牡连征侍九重。惟有白须张司马，不言名利尚相从。
芳郊欲别阑干泪，故国难期聚散云。分手更逢江驿暮，马嘶猿叫不堪闻。
相如拥传有光辉，何事阑干泪湿衣。旧府东山馀妓在，重将歌舞送君归。
汉庭从事五人来，回首疆场独未回。今日送君魂断处，寒云寥落数株梅。
五侯门馆百花繁，红烛摇风白雪翻。不似凤皇池畔见，飘扬今隔上林园。
晨趋禁掖暮郊园，松桂苍苍烟露繁。明月上时群动息，雪峰高处正当轩。
悠悠风斾绕山川，山驿空蒙雨似烟。路半嘉陵头已白，蜀门西上更青天。
望乡台上秦人在，学射山中杜魄哀。落日河桥千骑别，春风寂寞斾旌回。
黄花丹叶满江城，暂爱江头风景清。闲步欲舒山野性，貔貅不许独行人。
三年同看锦城花，银烛连宵照绮霞。报国从来先意气，临岐不用重咨嗟。
柳暗花明池上山，高楼歌酒换离颜。他时欲寄相思字，何处黄云是陇间。
商山路接玉山深，古木苍然尽合阴。会府登筵君最少，江城秋至肯惊心。
登高望远自伤情，柳发花开映古城。全盛已随流水去，黄鹂空啭旧春声。
北风吹雪暮萧萧，问法寻僧上界遥。临水手持筇竹杖，逢君不语指芭蕉。
身依泉壑将时背，路入烟萝得地深。终岁不知城郭事，手栽林竹尽成阴。
手种茱萸旧井傍，几回春露又秋霜。今来独向秦中见，攀折无时不断肠。
桃源在在阻风尘，世事悠悠又遇春。雨滴闲堦清夜久，焚香偏忆白云人。
灞浐别离肠已断，江山迢遰信仍稀。送君偏下临岐泪，家在南州身未归。
千株桃杏参差发，想见花时人却愁。曾忝陆机琴酒会，春亭惟愿一淹留。
广庭飞雪对愁人，寒谷由来不悟春。却笑山阴乘兴夜，何如今日戴家邻。
风入昭阳池馆秋，片云孤鹤两难留。明朝独向青山郭，唯有蝉声催白头。
青门几度霑襟泪，并在东林雪外峰。今日重烦相忆处，春光知绕凤池浓。
青青南陌柳如丝，柳色莺声晚日迟。何处最伤游客思，春风三月落花时。
飞花寂寂燕双双，南客衡门对楚江。惆怅管弦何处发，春风吹到读书窗。
柳色千家与万家，轻风细雨落残花。数枝琼玉无由见，空掩柴扉度岁华。
暮涛凝雪长淮水，细雨飞梅五月天。行子不须愁夜泊，绿杨多处有人烟。
梨花落尽柳花时，庭树流莺日过迟。几度相思不相见，春风何处有佳期。
士衡兄弟旧齐名，还似当年在洛城。闻说重门方隐相，古槐高柳夏阴清。
木落风高天宇开，秋原一望思悠哉。边城今少射雕骑，连雁嗷嗷何处来。
林莺一哢四时春，蝉翼罗衣白玉人。曾逐使君歌舞地，清声长啸翠眉颦。
武陵源在朗江东，流水飞花仙洞中。莫问阮郎千古事，绿杨深处翠霞空。
山川不记何年别，城郭应非昔所经。欲驻征车终日望，天河云雨晦冥冥。
秋山寂寂秋水清，寒郊木叶飞无声。王子白云仙去久，洛滨行路夜吹笙。
边城岁暮望乡关，身逐戎旌未得还。欲别临岐无限泪，故园花发寄君攀。
三月杨花飞满空，飘飖十里雪如风。不知何处香醪熟，愿醉佳园芳树中。
胡儿吹角汉城头，月皎霜寒大漠秋。三奏未终天便晓，何人不起望乡愁。
何处金笳月里悲，悠悠边客梦先知。单于城下关山曲，今日中原总解吹。
东风河外五城喧，南客征袍满泪痕。愁至独登高处望，蔼然云树重伤魂。
南依刘表北刘琨，征战年年箫鼓喧。云雨一乖千万里，长城秋月洞庭猿。
单于南去善阳关，身逐归云到处闲。曾是五年莲府客，每闻胡虏哭阴山。
孤云永日自徘徊，岩馆苍苍遍绿苔。望苑忽惊新诏下，彩鸾归处玉笼开。
玉殿笙歌汉帝愁，鸾龙俨驾望瀛洲。黄金化尽方士死，青天欲上无缘由。
琪树芊芊玉蘂新，洞宫长闭彩霞春。日暮落英铺地雪，献花应过九天人。
寥寥兰台晓梦惊，绿林残月思孤莺。犹疑蜀魄千年恨，化作冤禽万啭声。
衡门寥落岁阴穷，露湿莓苔叶厌风。闻道今宵阮家会，竹林明月七人同。
名高折桂方年少，心苦为文命未通。闻说东堂今有待，飞鸣何处及春风。
闻说庭花发暮春，长安才子看须频。花开花落无人见，借问何人是主人。
王昌家直在城东，落尽庭花昨夜风。高兴不辞千日醉，随君走马向新丰。
麻衣如雪一枝梅，笑掩微妆入梦来。若到越溪逢越女，红莲池里白莲开。
红烛芳筵惜夜分，歌楼管咽思难闻。早知怨别人间世，不下青山老白云。
落英飘蘂雪纷纷，啼鸟如悲霍冠军。逝水不回弦管绝，玉楼迢遰锁浮云。
春风箫管怨津楼，三奏行人醉不留。别后相思江上岸，落花飞处杜鹃愁。
三十年前会府同，红颜销尽两成翁。别泪共将何处洒，锦江南渡足春风。
山川百战古刀州，龙节来分圣主忧。静守化条无一事，春风独上望京楼。
月上重楼丝管秋，佳人夜唱古梁州。满堂谁是知音者，不惜千金与莫愁。
相逢异县蹉跎意，无复少年容易欢。桃李美人攀折尽，何如松柏四时寒。
芳草落花明月榭，朝云暮雨锦城春。莫愁红艳风前散，自有青蛾镜里人。
洛阳佳丽本神仙，冰雪颜容桃李年。心爱阮郎留不住，独将珠泪湿红铅。
来时圣主假光辉，心恃朝恩计日归。谁料忽成云雨别，独将边泪洒戎衣。
昔年曾逐汉征东，三授兵符百战中。力保山河嗟下世，秋风牢落故营空。
仙歌静转玉箫催，疑是流莺禁苑来。他日相思梦巫峡，莫教云雨晦阳台。
万里枫江偶问程，青苔壁上故人名。悠悠身世限南北，一别十年空复情。
龙门南岳尽伊原，草树人烟目所存。正是北州梨枣熟，梦魂秋日到郊园。
簪茱泛菊俯平阡，饮过三杯却惘然。十岁此辰同醉友，登高各处已三年。
一出西城第二桥，两边山木晚萧萧。井花净洗行人耳，留听溪声入夜潮。
玉绳河汉晓纵横，万籁潜收莺独鸣。能将百啭清心骨，宁止闲窗梦不成。
华馆沈沈曙境清，伯劳初啭月微明。不知台座宵吟久，犹向花窗惊梦声。
再拜吾师喜复悲，誓心从此永归依。浮生恍忽若真梦，何事于中有是非。
寂然秋院闭秋光，过客闲来礼影堂。坚冰销尽还成水，本自无形何足伤。
真僧相劝外浮华，万法无常可叹嗟。但试寻思阶下树，何人种此我看花。
莫讶相如献赋迟，锦书谁道泪沾衣。不须化作山头石，待我堂前折桂枝。
曾向岭头题姓字，不穿杨叶不言归。弟兄各折一枝桂，还向岭头联影飞。
干旄羽籥相亏蔽，一进一退殊行缀。昔献三雍盛礼容，今陈六佾崇仪制。
秋来皎洁白须光，试脱朝簪学酒狂。一曲酣歌还自乐，儿孙嬉笑挽衣裳。
诏下忽临山水郡，不妨从事恣攀登。莫言向北千行雁，别有图南六月鹏。
春光深处曲江西，八座风流信马蹄。鹤发杏花相映好，羡君终日醉如泥。
杜城韦曲遍寻春，处处繁花满目新。日暮归鞍不相待，与君同是醉乡人。
专城书素至留台，忽报张纲揽辔回。共看昨日蝇飞处，并是今朝鹊喜来。
鹤发州民拥使车，人人自说受恩初。如今天下无冤气，乞为邦君雪谤书。
众人哺啜喜君醒，渭水由来不杂泾。遮莫雪霜撩乱下，松枝竹叶自青青。
中峰云暗雨霏霏，水涨花塘未得归。心忆琼枝望不见，几回虚湿薜萝衣。
寓宿春闱岁欲除，严风密雪绝双鱼。思君独步西垣里，日日含香草诏书。
片石丛花画不如，庇身三迳岂吾庐。主人千骑东方远，唯望衡阳雁足书。
此身会逐白云去，未洗尘缨还自伤。今夜幸逢清净境，满庭秋月对支郎。
月帔飘飖摘杏花，相邀洞口劝流霞。半酣乍奏云和曲，疑是龟山阿母家。
石路泉流两寺分，寻常钟磬隔山闻。山僧半在中峰住，共占青峦与白云。
身随猿鸟在深山，早有诗名到世间。客至上方留盥漱，龙泓洞水昼潺潺。
白草黄云塞上秋，曾随骠骑出幷州。辘轳剑折虬须白，转战功多独不侯。
何事年年恋隐沦，成名须遣及青春。明时早献甘泉去，若待公车却误人。
白首书窗成钜儒，不知簪组遍屠沽。劝君莫问长安路，且读鲁山于𫇭于。
驿骑归时骢马蹄，莲花府映若邪溪。帝城人日风光早，不惜离堂醉似泥。
随牒忽离南北巷，解巾都吏有清风。巴城鏁印六联静，尽日闲谣廨署中。
命驾相思不为名，春风归骑出关程。离堂莫起临岐叹，文举终当荐祢衡。
𥗤露宗通法已传，麻衣筇杖去悠然。扬州后学应相待，遥想旛花古寺前。
一樽岁酒且留欢，三峡黔江去路难。志士感恩无远近，异时应戴惠文冠。
夏云如火铄晨辉，款段羸车整素衣。知尔业成还出谷，今朝莫怆断行飞。
满树铁冠琼树枝，樽前烛下心相知。明朝又与白云远，自古河梁多别离。
将军易道令威仙，华发清谈得此贤。惆怅今朝广陵别，辽东后会复何年。
校缗税亩不妨闲，清兴自随鱼鸟间。知君此去足佳句，路出桐溪千万山。
芜城陌上春风别，干越亭边岁暮逢。驱车又怆南北路，返照寒江千万峰。
新读兵书事护羌，腰间宝剑映金章。少年百战应轻别，莫笑儒生泪数行。
元礼门前劳引望，句龙坛下阻欢娱。此时对局空相忆，博进何人更乐输。
嬴女乘鸾已上天，仁祠空在鼎湖边。凉风遥夜清秋半，一望金波照粉田。
帘外寒江千里色，林中樽酒七人期。宁知腊日龙沙会，却胜重阳落帽时。
一路斜分古驿前，阴风切切晦秋烟。铅华新旧共冥寞，日暮愁鸱飞野田。
缭垣复道上层霄，十月离宫万国朝。胡马忽来清跸去，空馀台殿照山椒。
石瓮灵泉胜宝井，汲人回挂青丝绠。厨烟半逐白云飞，当昼老僧来灌顶。
盘豆绿云上古驿，望思台下使人愁。江充得计太子死，日暮戾园风雨秋。
昼漏沈沈倦琐闱，西垣东观阅芳菲。繁花满树似留客，应为主人休澣归。
竹径茆堂接洞天，闲时麈尾漱春泉。世人车马不知处，时有归云到枕边。
湖上荒亭临水开，龟文篆字积莓苔。曲江北海今何处，尽逐东流去不回。
书来远自薄寒山，缭绕洮河出古关。今日难裁秣陵报，薤歌寥落柳车边。
下马荒堦日欲曛，潺潺石溜静中闻。鸟啼花落人声绝，寂寞山窗掩白云。
七泽兰芳千里春，潇湘花落石磷磷。有时浪白微风起，坐钓藤阴不见人。
岩岩五岳镇方舆，八极廓清氛祲除。挥金得谢归里闾，象床角枕支体舒。
被病独行逢乳虎，狂风骇浪失櫂橹。举人看榜闻晓鼓，孱夫孽子遇妒母。
华嵩为佩河为带，南交北朔跬步内。搏鹏作腊巨鳌鲙，伸舒轶出元气外。
醯鸡伺晨驾蚊翼，毫端棘刺分畛域。蛛丝结构聊荫息，蚁垤崔嵬不可陟。
兰桡画舸转花塘，水映风摇路渐香。任兴不知行近远，更怜微月照鸣榔。
檐前晓色惊双燕，户外春风舞百花。粉署可怜闲对此，唯令碧玉泛流霞。
雨歇风轻一院香，红芳绿草接东墙。春衣试出当轩立，定被邻家暗断肠。
婵娟二八正娇羞，日暮相逢南陌头。试问佳期不肯道，落花深处指青楼。
知向巫山逢日暮，轻袿玉佩暂淹留。晓随云雨归何处，还是襄王梦觉愁。
月入孤舟夜半晴，寥寥霜雁两三声。洞房烛影在何处，欲寄相思梦不成。
丛鬓愁眉时势新，初笄绝代北方人。一颦一笑千金重，肯似成都夜失身。
乍听丝声似竹声，又疑丹穴九雏惊。金波露洗净于昼，寂寞不堪深夜情。
琥珀尊开月暎帘，调弦理曲指纤纤。含羞敛态劝君住，更奏新声刮骨盐。
乳燕双飞莺乱啼，百花如绣照深闺。新妆对镜知无比，微笑时时出瓠犀。
巫山云雨洛川神，珠襻香腰稳称身。惆怅妆成君不见，含情起立问傍人。
石楠红叶透帘春，忆得妆成下锦茵。试折一枝含万恨，分明说向梦中人。
斗子滩头夜已深，月华偏照此时心。春江风水连天阔，归梦悠扬何处寻。
驱车振楫越山川，候晓通宵冒烟雨。青枫浦上魂已销，黄蘗馆前心自苦。
自叹清明在远乡，桐花覆水葛溪长。家人定是持新火，点作孤灯照洞房。
三日韶光处处新，九华仙洞七香轮。老夫留滞何由往，珉玉相和正遶身。
禊饮寻春兴有馀，深情婉婉见双鱼。同心齐体如身到，临水烦君便祓除。
今日云𫐌渡鹊桥，应非脉脉与迢迢。家人竞喜开妆镜，月下穿针拜九霄。
五色金光鸾凤飞，三川墨妙巧相辉。尊崇善祝今如此，共待曾玄捧翟衣。
转枕挑灯候晓鸡，相君应叹太常妻。长年多病偏相忆，不遣归时醉似泥。
子城风煖百花初，楼上龟兹引导车。曲罢卿卿理驺驭，细君相望意何如。
铜壶漏滴斗阑干，泛滟金波照露盘。遥想洞房眠正熟，不堪深夜凤池寒。
身羁从事驱征传，江入新安泛暮涛。今夜子陵滩下泊，自惭相去九牛毛。
云公兰若深山里，月明松殿微风起。试问空门清净心，莲花不著秋潭水。
一径萦纡至此穷，山僧盥漱白云中。闲吟定后更何事，石上松枝常有风。
萧萧落叶送残秋，寂寞寒波急暝流。今夜不知何处泊，断猿晴月引孤舟。
莎栅东行五谷深，千峰万壑雨沈沈。细君几日路经此，应见悲翁相望心。
清斋独向丘园拜，盛服想君兴庆朝。明日一阳生百福，不辞相望阻寒宵。
碧树当窗啼晓莺，间关入梦听难成。千回万啭尽愁思，疑是血魂哀困声。
干旄羽籥相亏蔽，一进一退殊行缀。昔献三雍盛礼容，今陈六佾崇仪制。
十里惟闻松桂风，江山忽转见龙宫。正与休师方话旧，风烟几度入楼中。
虫思庭莎白露天，微风吹竹晓凄然。今来始悟朝回客，暗写归心向石泉。
女几山头春雪消，路傍仙杏发柔条。心期欲去知何日，惆怅回车上野桥。
翡翠无穷掩夜泉，犹疑一半作神仙。秋来还照长门月，珠露寒花是野田。
临风玉管吹参差，山坞春深日又迟。李白桃红满城郭，马融闲卧望京师。
槐柳萧疏遶郡城，夜添山雨作江声。秋风南陌无车马，独上高楼故国情。
山阴道上桂花初，王谢风流满晋书。曾作江南步从事，秋来还复忆鲈鱼。
曲水三春弄彩毫，樟亭八月又观涛。金罍几醉乌程酒，鹤舫闲吟把蟹螯。
红衣落尽暗香残，叶上秋光白露寒。越女含情已无限，莫教长袖倚阑干。
登临何事见琼枝，白露黄花自绕篱。惟有楼中好山色，稻畦残水入秋池。
萋萋麦陇杏花风，好是行春野望中。日暮不辞停五马，鸳鸯飞去绿江空。
忘怀不使海鸥疑，水映桃花酒满卮。亭上一声歌白苎，野人归棹亦行迟。
路傍垂柳古今情，春草春泉咽又生。借问山僧好风景，看花携酒几人行。
东风朝日破轻岚，仙棹初移酒未酣。玉笛闲吹折杨柳，春风无事傍鱼潭。
雨馀芳草净沙尘，水绿滩平一带春。唯有啼鹃似留客，桃花深处更无人。
一到花间一忘归，玉杯瑶瑟减光辉。歌筵更覆青油幕，忽似朝云瑞雪飞。
莫问华簪发已斑，归心满目是青山。独上层城倚危槛，柳营春尽马嘶闲。
别来玄鬓共成霜，云起无心出帝乡。蜀国鱼笺数行字，忆君秋梦过南塘。
九剑盈庭酒满卮，戍人归日及瓜时。元戎静镇无边事，遣向营中偃画旗。
十亩苍苔遶画廊，几株红树过清霜。高情还似看花去，闲对南山步夕阳。
掩抑危弦咽又通，朔云边月想朦胧。当时谁佩将军印，长使蛾眉怨不穷。
一曲徘徊星汉稀，夜阑幽怨重依依。忽似𪭢金来上马，南枝栖鸟尽惊飞。
破拨声繁恨已长，低鬟敛黛更摧藏。潺湲陇水听难尽，并觉风沙绕杏梁。
玉颜红烛忽惊春，微步凌波暗拂尘。自是当歌敛眉黛，不因惆怅为行人。
津柳江风白浪平，棹移高馆古今情。扁舟一去鸱夷子，应笑分符计日程。
病起淮阳自有时，秋来未觉长年悲。坐逢在日唯相望，袅袅凉风满桂枝。
故里心期奈别何，手移芳树忆庭柯。东皋黍熟君应醉，梨叶初红白露多。
无心唯有白云知，闲卧高斋梦蝶时。不觉东风过寒食，雨来萱草出巴篱。
洛阳归客滞巴东，处处山樱雪满丛。岘首当时为风景，岂将官舍作池笼。
才子长沙暂左迁，能将意气慰当年。至今犹有东山妓，长使歌诗被管弦。
宁辞旧路驾朱轓，重使疲人感汉恩。今日鸣驺到嶓峡，还胜博望至河源。
忆昔曾游曲水滨，春来长有探春人。游春人静空地在，直至春深不似春。
独访山家歇还涉，茅屋斜连隔松叶。主人闻语未开门，绕篱野菜飞黄蝶。
登高何处见琼枝，白露黄花自绕篱。惟有楼中好山色，稻畦残水入秋池。
杨柳含烟灞岸春，年年攀折为行人。好风傥借低枝便，莫遣青丝扫路尘。
水边杨柳麹尘丝，立马烦君折一枝。惟有春风最相惜，殷勤更向手中吹。
玉柱泠泠对寒雪，清商怨徴声何切。谁怜楚客向隅时，一片愁心与弦绝。
陈琳书记本翩翩，料敌能兵夺酒泉。圣主好文兼好武，封侯莫比汉皇年。
解向花间栽碧松，门前不负老人峰。已将心事随身隐，认得溪云第几重。
禅思何妨在玉琴，真僧不见听时心。离声怨调秋堂夕，云向苍梧湘水深。
语恨飞迟天欲明，殷勤似诉有馀情。仁风已及芳菲节，犹向花溪鸣几声。
晴空素艳照霞新，香洒天风不到尘。持赠昔闻将白雪，蘂珠宫上玉花春。
十里青山有一家，翠屏深处更添霞。若为说得溪中事，锦石和烟四面花。
路入桑干塞雁飞，枣郎年少有光辉。春风走马三千里，不废看花君绣衣。
清润潘郎玉不如，中庭蕙草雪消初。风流才子多春思，肠断萧娘一纸书。
云公兰若深山里，月明松殿微风起。试问空门清净心，莲花不著秋潭水。
诗家清景在新春，绿柳才黄半未匀。若待上林花似锦，出门俱是看花人。
潦倒从军何取益，东西走马暂同游。梁王旧客皆能赋，今日因何独怨秋。
银罂深鏁贮清光，无限来人不得尝。知共金丹争气力，一杯全胜五云浆。
山叟和云𣃁翠屏，煎时分日检仙经。天人持此扶衰病，胜得瑶池水一瓶。
近来时辈都无兴，把酒皆言肺病同。唯有单于李评事，不将华发负春风。
毛衣似锦语如弦，日煖争高绮陌天。几处野花留不得，双双飞向御炉前。
百尺梧桐画阁齐，箫声落处翠云低。平阳不惜黄金埒，细雨花骢踏作泥。
听奏繁弦玉殿清，风传曲度禁林明。君王听乐棃园煖，翻到云门第几声。
花咽娇莺玉漱泉，名高半在御筵前。汉王欲助人间乐，从遣新声坠九天。
一树红花暎绿波，晴明骑马好经过。今朝几许风吹落，闻道萧郎最惜多。
荀令歌钟北里亭，翠娥红粉敞云屏。舞衣施尽馀香在，今日花前学诵经。
碧玉芳年事冠军，清歌空得隔花闻。春来削发芙蓉寺，蝉鬓临风堕绿云。
走马温汤直隼飞，相逢矍铄理征衣。军中得力儿男事，入驿从容见落晖。
凭槛霏微松树烟，陶潜曾用道林钱。一声寒磬空心晓，花雨知从第几天。
晓禁苍苍换直还，暂低鸾翼向人间。亦知受业公门事，数仞丘墙不见山。
题诗一代占清机，秉笔三年直紫微。自禀道情龆齓异，不同蘧玉学知非。
少小边州惯放狂，骣骑蕃马射黄羊。如今年老无筋力，犹倚营门数雁行。
家本清河住五城，须凭弓箭得功名。等闲飞鞚秋原上，独向寒云试射声。
弓背霞明剑照霜，秋风走马出咸阳。未收天子河湟地，不拟回头望故乡。
霜满中庭月满楼，金樽玉柱对清秋。当年称意须行乐，不到天明不肯休。
雪满衣裳冰满须，晓随飞将伐单于。平生意气今何在，把得家书泪似珠。
边草萧条塞雁飞，征人南望泪沾衣。黄尘满面长须战，白发生头未得归。
高楼晓见一花开，便觉春光四面来。暖日晴云知次第，东风不用更相催。
云霞五采浮天阙，梅柳千般夹御沟。不上黄花南北望，岂知春色满神州。
偶来人世值中元，不献玄都永日闲。寂寂焚香在仙观，知师遥礼玉京山。
十年不见小庭花，紫萼临开又别家。上马出门回首望，何时更得到京华。
一别三年在上京，仙垣终日选群英。除书每下皆先看，唯有刘郎无姓名。
年年不见帝乡春，白日寻思夜梦频。上酒忽闻吹此曲，坐中惆怅更何人。
花满中庭酒满樽，平明独坐到黄昏。春来诗思偏何处，飞过函关入鼎门。
五凤楼西花一园，低枝小树尽芳繁。洛阳才子何曾爱，下马贪趋广运门。
谁把相思号比河，塞垣车马往来多。只应自古征人泪，洒向空洲作碧波。
三月唯残一日春，玉山倾倒白鸥驯。不辞便学山公醉，花下无人作主人。
饱食缓行新睡觉，一瓯新茗侍儿煎。脱巾斜倚绳床坐，风送水声来耳边。
忆昨雨多泥又深，犹能携妓远过寻。满空乱雪花相似，何事居然无赏心。
闲馀何处觉身轻，暂脱朝衣傍水行。鸥鸟亦知人意静，故来相近不相惊。
天昏地黑蛟龙移，雷惊电激雄雌随。清泉百丈化为土，鱼鳖枯死吁可悲。
丘坟满目衣冠尽，城阙连云草树荒。犹有国人怀旧德，一间茅屋祭昭王。
休垂绝徼千行泪，共泛清湘一叶舟。今日岭猿兼越鸟，可怜同听不知愁。
山作剑攒江写镜，扁舟斗转疾于飞。回头笑向张公子，终日思归此日归。
雪飐霜翻看不分，雷惊电激语难闻。沿涯宛转到深处，何限青天无片云。
火透波穿不计春，根如头面干如身。偶然题作木居士，便有无穷求福人。
为神讵比沟中断，遇赏还同爨下馀。朽蠹不胜刀锯力，匠人虽巧欲何如。
猿愁鱼踊水翻波，自古流传是汨罗。𬞟藻满盘无处奠，空闻渔父扣舷歌。
山僧爱山出无期，俗士牵俗来何时。祝融峰下一回首，即是此生长别离。
桃溪惆怅不能过，红艳纷纷落地多。闻道郭西千树雪，欲将君去醉如何。
洛阳城外清明节，百花寥落梨花发。今日相逢瘴海头，共惊烂漫开正月。
早知皆是自拘囚，不学因循到白头。汝既出家还扰扰，何人更得死前休。
岁老岂能充上驷，力微当自慎前程。不知何故翻骧首，牵过关门妄一鸣。
五月榴花照眼明，枝间时见子初成。可怜此地无车马，颠倒青苔落绛英。
贾谊宅中今始见，葛洪山下昔曾窥。寒泉百尺空看影，正是行人渴死时。
新茎未遍半犹枯，高架支离倒复扶。若欲满盘堆马乳，莫辞添竹引龙须。
居然鳞介不能容，石眼环环水一锺。闻说旱时求得雨，只疑科斗是蛟龙。
三日柴门拥不开，阶平庭满白皑皑。今朝蹋作琼瑶迹，为有诗从凤沼来。
已作龙钟后时者，懒于街里蹋尘埃。如今便别长官去，直到新年衙日来。
百叶双桃晚更红，窥窗暎竹见玲珑。应知侍史归天上，故伴仙郎宿禁中。
新年都未有芳华，二月初惊见草芽。白雪却嫌春色晚，故穿庭树作飞花。
老翁真个似童儿，汲水埋盆作小池。一夜青蛙鸣到晓，恰如方口钓鱼时。
莫道盆池作不成，藕稍初种已齐生。从今有雨君须记，来听萧萧打叶声。
瓦沼晨朝水自清，小虫无数不知名。忽然分散无踪影，惟有鱼儿作队行。
池光天影共青青，拍岸才添水数缾。且待夜深明月去，试看涵泳几多星。
浩态狂香昔未逢，红灯烁烁绿盘笼。觉来独对情惊恐，身在仙宫第几重。
白布长衫紫领巾，差科未动是闲人。麦苗含穟桑生葚，共向田头乐社神。
榆荚车前盖地皮，蔷薇蘸水笋穿篱。马蹄无入朱门迹，纵使春归可得知。
草树知春不久归，百般红紫鬬芳菲。杨花榆荚无才思，惟解漫天作雪飞。
已分将身著地飞，那羞践踏损光晖。无端又被春风误，吹落西家不得归。
几岁生成为大树，一朝缠绕困长藤。谁人与脱青罗帔，看吐高花万万层。
幸自枝条能树立，可烦萝蔓作交加。傍人不解寻根本，却道新花胜旧花。
浮艳侵天难就看，清香扑地只遥闻。春风也是多情思，故拣繁枝折赠君。
喜君眸子重清朗，携手城南历旧游。忽见孟生题竹处，相看泪落不能收。
廉纤晚雨不能晴，池岸草间蚯蚓鸣。投竿跨马蹋归路，才到城门打鼓声。
暂出城门蹋青草，远于林下见春山。应须韦杜家家到，祗有今朝一日闲。
青幢紫盖立童童，细雨浮烟作彩笼。不得画师来貌取，定知难见一生中。
断送一生惟有酒，寻思百计不如闲。莫忧世事兼身事，须著人间比梦间。
早晚飞来入锦城，谁人教解百般鸣。春风红树惊眠处，似妒歌童作艳声。
公主当年欲占春，故将台榭押城𬮱。欲知前面花多少，直到南山不属人。
谁收春色将归去，慢绿妖红半不存。榆荚祗能随柳絮，等闲撩乱走空园。
龙疲虎困割川原，亿万苍生性命存。谁劝君王回马首，真成一掷赌乾坤。
司徒东镇驰书谒，丞相西来走马迎。两府元臣今转密，一方逋寇不难平。
红旗照海压南荒，征入中台作侍郎。暂从相公平小寇，便归天阙致时康。
旗穿晓日云霞杂，山倚秋空剑戟明。敢请相公平贼后，暂携诸吏上峥嵘。
城上赤云呈胜气，眉间黄色见归期。幕中无事惟须饮，即是连镳向阙时。
为文无出相如右，谋师难居却縠先。归去雪销溱洧动，西来旌斾拂晴天。
四面星辰著地明，散烧烟火宿天兵。不关破贼须归奏，自趁新年贺太平。
郾城辞罢过襄城，颍水嵩山刮眼明。已去蔡州三百里，家人不用远来迎。
荒山野水照斜晖，啄雪寒鸦趁始飞。夜宿驿亭愁不睡，幸来相就盖征衣。
夹道疏槐出老根，高甍巨桷压山原。宫前遗老来相问，今是开元几叶孙。
荆山已去华山来，日出潼关四扇开。刺史莫辞迎候远，相公亲破蔡州回。
暂辞堂印执兵权，尽管诸军破贼年。冠盖相望催入相，待将功德格皇天。
西来骑火照山红，夜宿桃林腊月中。手把命珪兼相印，一时重叠赏元功。
元日新诗已去年，蔡州遥寄荷相怜。今朝纵有谁人领，自是三峰不敢眠。
软湿青黄状可猜，欲烹还唤木盘回。烦君自入华阳洞，直割乖龙左耳来。
嗟尔戎人莫惨然，湖南地近保生全。我今罪重无归望，直去长安路八千。
不觉离家已五千，仍将衰病入泷船。潮阳未到吾能说，海气昏昏水拍天。
韶州南去接宣溪，云水苍茫日向西。客泪数行先自落，鹧鸪休傍耳边啼。
兼金那足比清文，百首相随愧使君。俱是岭南巡管内，莫欺荒僻断知闻。
桥夹水松行百步，竹床莞席到僧家。暂拳一手支头卧，还把鱼竿下钓沙。
曲江山水闻来久，恐不知名访倍难。愿借图经将入界，每逢佳处便开看。
忆作儿童随伯氏，南来今只一身存。目前百口还相逐，旧事无人可共论。
中郎有女能传业，伯道无儿可保家。偶到匡山曾住处，几行衰泪落烟霞。
白水龙飞已几春，偶逢遗迹问耕人。丘坟发掘当官路，何处南阳有近亲。
陆孟丘杨久作尘，同时存者更谁人。金丹别后知传得，乞取刀圭救病身。
墙下春渠入禁沟，渠冰初破满渠浮。凤池近日长先暖，流到池时更不流。
风光欲动别长安，春半城边特地寒。不见园花兼巷柳，马头惟有月团团。
别来杨柳街头树，摆弄春风只欲飞。还有小园桃李在，留花不发待郎归。
漠漠轻阴晚自开，青天白日映楼台。曲江水满花千树，有底忙时不肯来。
天街小雨润如酥，草色遥看近却无。最是一年春好处，绝胜烟柳满皇都。
莫道官忙身老大，即无年少逐春心。凭君先到江头看，柳色如今深未深。
窜逐三年海上归，逢公复此著征衣。旋吟佳句还鞭马，恨不身先去鸟飞。
衔命山东抚乱师，日驰三百自嫌迟。风霜满面无人识，何处如今更有诗。
山公自是林园主，叹惜前贤造作时。岩洞幽深门尽锁，不因丞相几人知。
偶上城南土骨堆，共倾春酒三五杯。为逢桃树相料理，不觉中丞喝道来。
池上无风有落晖，杨花晴后自飞飞。为将纤质凌清镜，湿却无穷不得归。
孟郊死葬北邙山，从此风云得暂闲。天恐文章浑断绝，更生贾岛着人间。
孟郊死葬北邙山，从此风云得暂闲。世上不教才子绝，更生贾岛着人间。
万里休言道路赊，有谁教汝度流沙。只今中国方多事，不用无端更乱华。
旄头夜落捷书飞，来奏金门著赐衣。白马将军频破敌，黄龙戍卒几时归。
辛勤几出黄花戍，迢遰初随细柳营。塞晚每愁残月苦，边愁更逐断篷惊。
年少辞家从冠军，金妆宝剑去邀勋。不知马骨伤寒水，唯见龙城起暮云。
太白秋高助发兵，长风夜卷虏尘清。男儿解却腰间剑，喜见从王道化平。
曲江绿柳变烟条，寒谷冰随暖气销。才见春光生绮陌，已闻清乐动云韶。
经过柳陌与桃蹊，寻逐春光著处迷。鸟度时时冲絮起，花繁衮衮压枝低。
网轩凉吹动轻衣，夜听更长玉漏稀。月度天河光转湿，鹊惊秋树叶频飞。
宫连太液见沧波，暑气微消秋意多。一夜清风𬞟末起，露珠翻尽满池荷。
二月春风遍柳条，九天仙乐奏云韶。蓬莱殿后花如锦，紫阁阶前雪未销。
桂魄初生秋露微，轻罗已薄未更衣。银筝夜久殷勤弄，心怯空房不忍归。
宫殿参差列九重，祥云瑞气捧堦浓。微臣欲献唐尧寿，遥指南山对衮龙。
当年只自守空帷，梦里关山觉别离。不见乡书传雁足，唯看新月吐蛾眉。
厌攀杨柳临清阁，闲采芙蕖傍碧潭。走马台边人不见，拂云堆畔战初酣。
愁见游空百尺丝，春风挽断更伤离。闲花落尽青苔地，尽日无人谁得知。
白人宜著紫衣裳，冠子梳头双眼长。新睡起来思旧梦，见人忘却道胜常。
春来新插翠云钗，尚著云头踏殿鞋。欲得君王回一顾，争扶玉辇下金阶。
五更初起觉风寒，香炷烧来夜已残。欲卷珠帘惊雪满，自将红烛上楼看。
各将金锁锁宫门，院院青娥侍至尊。头白监门掌来去，问频多是最承恩。
夜久盘中蜡滴稀，金刀剪起尽霏霏。传声总是君王唤，红烛台前著舞衣。
筝翻禁曲觉声难，玉柱皆非旧处安。记得君王曾道好，长因下辇得先弹。
一丛高鬓绿云光，官样轻轻淡淡黄。为看九天公主贵，外边争学内家装。
宜春院里驻仙舆，夜宴笙歌总不如。传索金笺提宠号，镫前御笔与亲书。
永巷重门渐半开，宫官著锁隔门回。谁知曾笑他人处，今日将身自入来。
春风帘里旧青娥，无奈新人夺宠何。寒食禁花开满树，玉堂终日闭时多。
碧绣檐前柳散垂，守门宫女欲攀时。曾经玉辇从容处，不敢临风折一枝。
鸦飞深在禁城墙，多绕重楼复殿傍。时向春檐瓦沟上，散开朝翅占朝光。
白雪猧儿拂地行，惯眠红毯不曾惊。深宫更有何人到，只晓金阶吠晚萤。
百尺仙梯倚阁边，内人争下掷金钱。风来竞看铜乌转，遥指朱干在半天。
春风摆荡禁花枝，寒食秋千满地时。又落深宫石渠里，尽随流水入龙池。
墙墙不断接宫城，金榜皆书殿院名。万转千回相隔处，各调弦管对闻声。
霏霏春雨九重天，渐暖龙池御柳烟。玉辇游时应不避，千廊万屋自相连。
禁门烟起紫沉沉，楼阁当中复道深。长入暮天凝不散，掖庭宫里动秋砧。
炎炎夏日满天时，桐叶交加覆玉墀。向晚移镫上银簟，丛丛绿鬓坐弹棋。
瞳瞳日出大明宫，天乐遥闻在碧空。禁树无风正和暖，玉楼金殿晓光中。
迥出芙蓉阁上头，九天悬处正当秋。年年七夕晴光里，宫女穿针尽上楼。
教来鹦鹉语初成，久闭金笼惯认名。总向春园看花去，独于深院笑人声。
银瓶泻水欲朝妆，烛焰红高粉壁光。共怪满衣珠翠冷，黄花瓦上有新霜。
迎风殿里罢云和，起听新蝉布浅莎。为爱九天和露滴，万年枝上最声多。
御果收时属内官，傍檐低压玉阑干。明朝摘向金华殿，尽日枝边次第看。
内里松香满殿闻，四行阶下暖氤氲。春深欲取黄金粉，绕树宫娥著绛裙。
禁树传声在九霄，内中残火独遥遥。千官待取门犹闭，未到宫前下马桥。
簨𥲤高悬于阗钟，黄昏发地殷龙宫。游人忆到嵩山夜，叠阁连楼倚太空。
姑苏城畔千年木，刻作夫差庙里神。冠盖寂寥尘满室，不知箫鼓乐何人。
汉江天外东流去，巴塞连山万里秋。节过重阳人病起，一枝残菊不胜愁。
池上凉台五月凉，百花开尽水芝香。黄金买酒邀诗客，醉倒檐前青玉床。
九衢日暖树苍苍，万里吴人忆水乡。汉主未曾亲羽猎，不知将底谏君王。
天山西北居延海，沙塞重重不见春。肠断帝乡遥望日，节旄零落汉家臣。
吴王旧国水烟空，香径无人兰叶红。春色似怜歌舞地，年年先发馆娃宫。
犍为城下牂牁路，空冢滩西贾客舟。此夜可怜江上月，夷歌铜鼓不胜愁。
风光满路旗旛出，林下高人待使君。笑藉紫兰相向醉，野花千树落纷纷。
节应中和天地晴，繁弦叠鼓动高城。汉家分刺诸侯贵，一曲阳春江水清。
银烛煌煌半醉人，娇歌宛转动朱唇。繁花落尽春风里，绣被郎官不负春。
溪上春晴聊看竹，谁言驿使此相逢。担簦蹑屐仍多病，笑杀云间陆士龙。
小雪已晴芦叶暗，长波乍急鹤声嘶。孤舟一夜宿流水，眼看山头月落溪。
惆怅人间多别离，梅花满眼独行时。无家度日多为客，欲共山僧何处期。
云盖秋松幽洞近，水穿危石乱山深。门前自有千竿竹，免向人家看竹林。
虽有柴门长不关，片云高木共身闲。犹嫌住久人知处，见欲移居更上山。
青山高处上不易，白云深处行亦难。留君不宿对秋月，莫厌山空泉石寒。
众草穿沙芳色齐，蹋莎行草过春谿。闲云相引上山去，人到山头云却低。
忆昔吴王争霸日，歌钟满地上高台。三千宫女看花处，人尽台崩花自开。
相共游梁今独还，异乡摇落忆空山。信陵死后无公子，徒向夷门学抱关。
初访西城礼少君，独行深入洞天云。风吹青桂寒花落，香绕仙坛处处闻。
江上烟消汉水清，王师大破绿林兵。干戈用尽人成血，韩信空传壮士名。
二妃怨处云沈沈，二妃哭处湘水深。商人酒滴庙前草，萧索风生斑竹林。
西去兰陵家不远，到家还及采兰时。新年送客我为客，惆怅门前黄柳丝。
西过流沙归路长，一生遗迹在东方。空堂寂寞闭灯影，风动四山松柏香。
霜落寒空月上楼，月中歌吹满扬州。相看醉舞倡楼月，不觉隋家陵树秋。
凉叶萧萧生远风，晓鸦飞度望春宫。越人归去一摇首，肠断马嘶秋水东。
鹤唳天边秋水空，荻花芦叶起西风。今夜渡江何处宿，会稽山在月明中。
乌巾年少归何处，一片彩霞仙洞中。惆怅别时花似雪，行人不肯醉春风。
九霄心在劳相问，四十年间岂足惊。风动自然云出岫，高僧不用笑浮生。
天竺沙门洛下逢，请为同社笑相容。支颐忽望碧云里，心爱嵩山第几重。
翩翩绛旐寒流上，行引东归万里魂。几处州人临水哭，共看遗草有王言。
路入千山愁自知，雪花撩乱压松枝。世人并道离别苦，谁信山僧轻别离。
海畔风吹冻泥裂，枯桐叶落枝梢折。横笛闻声不见人，红旗直上天山雪。
秋灯点点淮阴市，楚客联樯宿淮水。夜深风起鱼鳖腥，韩信祠堂明月里。
处处看山不可行，野花相向笑无成。长嫌为客过州县，渐被时人识姓名。
汉武青斋读鼎书，太官扶上画云车。坛上月明宫殿闭，仰看星斗礼空虚。
楼殿层层阿母家，昆仑山顶驻红霞。笙歌出见穆天子，相引笑看琪树花。
襄阳城郭春风起，汉水东流去不还。孟子死来江树老，烟霞犹在鹿门山。
嵩山归路绕天坛，雪影松声满谷寒。君见九龙潭上月，莫辞清夜访袁安。
洞里春晴花正开，看花出洞几时回。殷勤好去武陵客，莫引世人相逐来。
或櫂孤舟或杖藜，寻常适意钓长溪。草堂竹径在何处，落日孤烟寒渚西。
稚子新能编笋笠，山妻旧解补荷衣。秋山隔岸清猿叫，湖水当门白鸟飞。
婵娟有丽玉如也，美笑当予系予马。罗帏碧簟岂相容，行到山头忆山下。
北客今朝出蜀门，翛然领得入时魂。游人莫道归来易，三不曾闻古老言。
曾称野鹤比群公，忽作长松向府中。骢马不骑人不识，冷然三尺别生风。
偕行那得会心期，先者贪前后者迟。空忆丽词能状物，每看奇异但相思。
推车阃外主恩新，今日梁川草遍春。玉色据鞍双节下，扬兵百万路无尘。
心诵阴符口不言，风驱千骑出辕门。孙吴去后无长策，谁敌留侯直下孙。
旧友亲题壁上诗，伤看缘迹不缘词。门前犹是长安道，无复回车下笔时。
南下斯须隔帝乡，北行一步掩南方。悠悠烟景两边意，蜀客秦人各断肠。
鸟企蛇盘地半天，下窥千仞到浮烟。因高回望沾恩处，认得梁州落日边。
青苞朱实忽离离，摘得盈筐泪更垂。上德同之岂无意，故园山路一枝枝。
服制虹霓鬓似云，萧郎屋里上清人。等闲逐酒倾杯乐，飞尽虹梁一夜尘。
正是闽中越鸟声，几回留听暗沾缨。伤心激念君深浅，共有离乡万里情。
二室峰峰昔愿游，从云从鹤思悠悠。丹梯石路君先去，为上青冥最上头。
草席蒲团不扫尘，松闲石上似无人。群阴欲午钟声动，自煮溪蔬养幻身。
笑向来人话古时，绳床竹杖自扶持。秋深头冷不能剃，白黑苍然髪到眉。
外户通宵不闭关，抱孙弄子万家闲。若将邑号称贤宰，又是皇唐李鲁山。
天长地阔多岐路，身即飞蓬共水萍。匹马将驱岂容易，弟兄亲故满离亭。
宝马雕弓金仆姑，龙骧虎视出皇都。扬鞭莫怪轻胡虏，曾在渔阳敌万夫。
南北风烟即异方，连峰危栈倚苍苍。哀猿咽水偏高处，谁不沾衣望故乡。
尚被浮名诱此身，今时谁与德为邻。遥知是夜檀溪上，月照千峰为一人。
何事悲酸泪满巾，浮生共是北邙尘。他时不见北山路，死者还曾哭送人。
日日郊亭启竹扉，论桑劝穑是常机。山城要得牛羊下，方与农人分背归。
闻说胡兵欲利秋，昨来投笔到营州。骁雄已许将军用，边塞无劳天子忧。
千山江上背斜晖，一径中峰见所归。不信扁舟回在晚，宿云先已到柴扉。
簪萸泛菊俯平阡，饮过三杯却惘然。十岁此辰同醉友，登高各处已三年。
想象精灵欲见难，通津一去水漫漫。空馀昔日凌霜色，长与澄潭生昼寒。
回峰叠嶂遶庭隅，散点烟霞胜画图。日暮华轩卷长箔，太清云上对蓬壶。
为雁为鸿弟与兄，如雕如鹗杰连英。天旋地转烟云黑，共鼓长风六合清。
莫叹明朝又一春，相看堪共贵兹身。悠悠寰宇同今夜，膝下传杯有几人。
海畔尖山似剑铓，秋来处处割愁肠。若为化得身千亿，散上峰头望故乡。
每忆纤鳞游尺泽，翻愁弱羽上丹霄。岸傍古堠应无数，次第行看别路遥。
故国名园久别离，今朝楚树发南枝。晴天归路好相逐，正是峰前回雁时。
南来不作楚臣悲，重入修门自有期。为报春风汨罗道，莫将波浪枉明时。
无限居人送独醒，可怜寂寞到长亭。荆州不遇高阳侣，一夜春寒满下厅。
十一年前南渡客，四千里外北归人。诏书许逐阳和至，驿路开花处处新。
远师驺忌鼓鸣琴，去和南风惬舜心。从此他山千古重，殷勤曾是奉徽音。
贞一来时送彩笺，一行归雁慰惊弦。翰林寂寞谁为主，鸣凤应须早上天。
二十年来万事同，今朝岐路忽西东。皇恩若许归田去，晚岁当为邻舍翁。
檐下疏篁十二茎，襄阳从事寄幽情。祗应更指伶伦见，写尽雌雄双凤鸣。
宦情羁思共凄凄，春半如秋意转迷。山城过雨百花尽，榕叶满庭莺乱啼。
珠树玲珑隔翠微，病来方外事多违。仙山不属分符客，一任凌空锡杖飞。
寒江夜雨声潺潺，晓云遮尽仙人山。遥知玄豹在深处，下笑羁绊泥涂间。
书成欲寄庾安西，纸背应劳手自题。闻到尽来诸子弟，临池寻已厌家鸡。
闻道将雏向墨池，刘家还有异同词。如今试遣隈墙问，已道世人那得知。
世上悠悠不识真，姜芽尽是捧心人。若道柳家无子弟，往年何事乞西宾。
小学新翻墨沼波，羡君琼树散枝柯。左家弄玉唯娇女，空觉庭前鸟迹多。
事业无成耻艺成，南宫起草旧连名。劝君火急添功用，趁取当时二妙声。
行尽关山万里馀，到时闾井是荒墟。附庸唯有铜鱼使，此后无因寄远书。
早岁京华听越吟，闻君江海分逾深。他时若写兰亭会，莫画高僧支道林。
频把琼书出袖中，独吟遗句立秋风。桂江日夜流千里，挥泪何时到甬东。
东越高僧还姓汤，几时琼佩触鸣珰。空花一散不知处，谁采金英与侍郎。
交侣平生意最亲，衡阳往事似分身。袖中忽见三行字，拭泪相看是故人。
林邑山连瘴海秋，牂牁水向郡前流。劳君远问龙城地，正北三千到锦州。
上苑年年占物华，飘零今日在天涯。祗因长作龙城守，剩种庭前木槲花。
海上朱樱赠所思，楼居况是望仙时。蓬莱羽客如相访，不是偷桃一小儿。
破额山前碧玉流，骚人遥驻木兰舟。春风无限潇湘意，欲采𬞟花不自由。
南州溽暑醉如酒，隐几熟眠开北牖。日午独觉无馀声，山童隔竹敲茶臼。
江雨初晴思远步，日西独向愚溪渡。渡头水落村迳成，撩乱浮槎在高树。
几年封植爱芳丛，韶艳朱颜竟不同。从此休论上春事，看成古木对衰翁。
天田不日降皇舆，留滞长沙岁又除。宣室无由问厘事，周南何处托成书。
禅思何妨在玉琴，真僧不见听时心。秋堂境寂夜方半，云去苍梧湘水深。
日晚长秋帘外报，望陵歌舞在明朝。添炉欲𦶟熏衣麝，忆得分时不忍烧。
日映西陵松柏枝，下台相顾一相思。朝来乐府长歌曲，唱著君王自作词。
迎得春光先到来，浅黄轻绿映楼台。只缘袅娜多情思，更被春风长倩猜。
巫峡巫山杨柳多，朝云暮雨远相和。因想阳台无限事，为君回唱竹枝歌。
杨柳青青江水平，闻郎江上唱歌声。东边日出西边雨，道是无晴却有晴。
楚水巴山江雨多，巴人能唱本乡歌。今朝北客思归去，回入纥那披绿罗。
酒旗相望大堤头，堤下连樯堤上楼。日暮行人争渡急，桨声幽轧满中流。
江南江北望烟波，入夜行人相应歌。桃叶传情竹枝怨，水流无限月明多。
春堤缭绕水徘徊，酒舍旗亭次第开。日晚上楼招估客，轲峨大艑落颿来。
春江月出大堤平，堤上女郎连袂行。唱尽新词欢不见，红霞映树鹧鸪鸣。
桃蹊柳陌好经过，灯下妆成月下歌。为是襄王故宫地，至今犹自细腰多。
新词宛转递相传，振袖倾鬟风露前。月落乌啼云雨散，游童陌上拾花钿。
日暮江头闻竹枝，南人行乐北人悲。自从雪里唱新曲，直到三春花尽时。
阿母种桃云海际，花落子成三千岁。海风吹折最繁枝，跪捧琼盘献天帝。
华表千年一鹤归，凝丹为顶雪为衣。星星仙语人听尽，却向五云翻翅飞。
望见葳蕤举翠华，试开金屋扫庭花。须臾宫女传来信，言幸平阳公主家。
自古逢秋悲寂寥，我言秋日胜春朝。晴空一鹤排云上，便引诗情到碧霄。
山明水净夜来霜，数树深红出浅黄。试上高楼清入骨，岂如春色嗾人狂。
莫道恩情无重来，人间荣谢递相催。当时初入君怀袖，岂念寒炉有死灰。
白帝城头春草生，白盐山下蜀江清。南人上来歌一曲，北人莫上动乡情。
山桃红花满上头，蜀江春水拍山流。花红易衰似郎意，水流无限似侬愁。
江上朱楼新雨晴，瀼西春水縠纹生。桥东桥西好杨柳，人来人去唱歌行。
日出三竿春雾消，江头蜀客驻兰桡。凭寄狂夫书一纸，家住成都万里桥。
两岸山花似雪开，家家春酒满银杯。昭君坊中多女伴，永安宫外踏青来。
城西门前滟滪堆，年年波浪不能摧。懊恼人心不如石，少时东去复西来。
瞿塘嘈嘈十二滩，人言道路古来难。长恨人心不如水，等闲平地起波澜。
巫峡苍苍烟雨时，清猿啼在最高枝。个里愁人肠自断，由来不是此声悲。
山上层层桃李花，云间烟火是人家。银钏金钗来负水，长刀短笠去烧畬。
塞北梅花羌笛吹，淮南桂树小山词。请君莫奏前朝曲，听唱新翻杨柳枝。
南陌东城春早时，相逢何处不依依。桃红李白皆夸好，须得垂杨相发挥。
凤阙轻遮翡翠帏，龙池遥望麹尘丝。御沟春水相辉映，狂杀长安年少儿。
金谷园中莺乱飞，铜驼陌上好风吹。城中桃李须臾尽，争似垂杨无限时。
花萼楼前初种时，美人楼上鬬腰肢。如今抛掷长街里，露叶如啼欲向谁。
炀帝行宫汴水滨，数枝杨柳不胜春。晚来风起花如雪，飞入宫墙不见人。
御陌青门拂地垂，千条金缕万条丝。如今绾作同心结，将赠行人知不知。
城外春风吹酒旗，行人挥袂日西时。长安陌上无穷树，唯有垂杨管别离。
轻盈袅娜占年华，舞榭妆楼处处遮。春尽絮花留不得，随风好去落谁家。
九曲黄河万里沙，浪淘风簸自天涯。如今直上银河去，同到牵牛织女家。
洛水桥边春日斜，碧流清浅见琼砂。无端陌上狂风急，惊起鸳鸯出浪花。
汴水东流虎眼纹，清淮晓色鸭头春。君看渡口淘沙处，渡却人间多少人。
鹦鹉洲头浪飐沙，青楼春望日将斜。衔泥燕子争归舍，独自狂夫不忆家。
濯锦江边两岸花，春风吹浪正淘沙。女郎剪下鸳鸯锦，将向中流疋晚霞。
日照澄洲江雾开，淘金女伴满江隈。美人首饰侯王印，尽是沙中浪底来。
八月涛声吼地来，头高数丈触山回。须臾却入海门去，卷起沙堆似雪堆。
莫道谗言如浪深，莫言迁客似沙沉。千淘万漉虽辛苦，吹尽狂沙始到金。
流水淘沙不暂停，前波未灭后波生。令人忽忆潇湘渚，回唱迎神三两声。
昔年意气结群英，几度朝回一字行。海北江南零落尽，两人相见洛阳城。
自从云散各东西，每日欢娱却惨凄。离别苦多相见少，一生心事在书题。
今朝无意诉离杯，何况清弦急管催。本欲醉中轻远别，不知翻引酒悲来。
骆驼桥上𬞟风急，鹦鹉杯中箬下春。水碧山青知好处，开颜一笑向何人。
溪中士女出笆篱，溪上鸳鸯避画旗。何处人间似仙境，春山携妓采茶时。
九陌逢君又别离，行云别鹤本无期。望嵩楼上忽相见，看过花开花落时。
繁花落尽君辞去，绿草垂杨引征路。东道诸侯皆故人，留连必是多情处。
樽前花下长相见，明日忽为千里人。君过午桥回首望，洛城犹自有残春。
暂驻旌旗洛水堤，绮筵红烛醉兰闺。美人美酒长相逐，莫怕猿声发建溪。
西北秋风凋蕙兰，洞庭波上碧云寒。茂陵才子江陵住，乞取新诗合掌看。
外道邪山千万重，真言一发尽摧峰。有时明月无人夜，独向昭潭制恶龙。
曲江僧向松江见，又到天台看石桥。鹤恋故巢云恋岫，比君犹自不逍遥。
清江悠悠王气沉，六朝遗事何处寻。宫墙隐嶙围野泽，鹳鶂夜鸣秋色深。
学道深山许老人，留名万代不关身。劝君多买长安酒，南陌东城占取春。
寂寂独看金烬落，纷纷只见玉山颓。自羞不是高阳侣，一夜星星骑马回。
厩马翩翩禁外逢，星槎上汉杳难从。定知欲报淮南诏，促召王褒入九重。
彩仗神旗猎晓风，鸡人一唱鼓蓬蓬。铜壶漏水何时歇，如此相催即老翁。
西皥司分昼夜平，羲和停午太阴生。铿锵揖让秋光里，观者如云出凤城。
雷雨江山起卧龙，武陵樵客蹑仙踪。十年楚水枫林下，今夜初闻长乐钟。
紫陌红尘拂面来，无人不道看花回。玄都观里桃千树，尽是刘郎去后栽。
百亩庭中半是苔，桃花净尽菜花开。种桃道士归何处，前度刘郎今又来。
唱得凉州意外声，旧人唯数米嘉荣。近来时世轻先辈，好染髭须事后生。
终日望夫夫不归，化为孤石苦相思。望来已是几千载，只似当时初望时。
曾随织女渡天河，记得云间第一歌。休唱贞元供奉曲，当时朝士已无多。
山围故国周遭在，潮打空城寂寞回。淮水东边旧时月，夜深还过女墙来。
朱雀桥边野草花，乌衣巷口夕阳斜。旧时王谢堂前燕，飞入寻常百姓家。
台城六代竞豪华，结绮临春事最奢。万户千门成野草，只缘一曲后庭花。
生公说法鬼神听，身后空堂夜不扃。高坐寂寥尘漠漠，一方明月可中庭。
南朝词臣北朝客，归来唯见秦淮碧。池台竹树三亩馀，至今人道江家宅。
将略兵机命世雄，苍黄锺室叹良弓。遂令后代登坛者，每一寻思怕立功。
谏省新登二直臣，万方惊喜捧丝纶。则知天子明如日，肯放淮南高卧人。
旌旗入境犬无声，戮尽鲸鲵汉水清。从此世人开耳目，始知名将出书生。
夜泊湘川逐客心，月明猿苦血沾襟。湘妃旧竹痕犹浅，从此因君染更深。
前者匆匆幞被行，十年憔悴到京城。南宫旧吏来相问，何处淹留白发生。
二十馀年别帝京，重闻天乐不胜情。旧人唯有何戡在，更与殷勤唱渭城。
天下能歌御史娘，花前叶底奉君王。九重深处无人见，分付新声与顺郎。
画时应遇空亡日，卖处难逢识别人。唯有多情往来客，强将衫袖拂埃尘。
庭前芍药妖无格，池上芙蕖净少情。唯有牡丹真国色，花开时节动京城。
秦国功成思税驾，晋臣名遂叹危机。无因上蔡牵黄犬，愿作丹徒一布衣。
坛边松在鹤巢空，白鹿闲行旧径中。手植红桃千树发，满山无主任春风。
苍苍宰树起寒烟，尚有威名海内传。四府旧闻多故吏，几人垂泪拜碑前。
溪水悠悠春自来，草堂无主燕飞回。隔帘惟见中庭草，一树山榴依旧开。
草圣数行留坏壁，木奴千树属邻家。唯见里门通德榜，残阳寂寞出樵车。
柳门竹巷依依在，野草青苔日日多。纵有邻人解吹笛，山阳旧侣更谁过。
贵人沦落路人衰，碧海连天丹旐回。遥想长安此时节，朱门深巷百花开。
宝马鸣珂踏晓尘，鱼文匕首犯车茵。适来行哭里门外，昨夜华堂歌舞人。
秉烛朝天遂不回，路人弹指望高台。墙东便是伤心地，夜夜流萤飞去来。
廊下题诗满壁尘，塔前松树已皴鳞。古来唯有王文度，重见平生竺道人。
偶然相遇人间世，合在增城阿姥家。有此倾城好颜色，天教晚发赛诸花。
文昌星象尽东来，油幕朱门次第开。且上新楼看风月，会乘云雨一时回。
玉马朝周从此辞，园陵寂寞对丰碑。千行宰树荆州道，暮雨萧萧闻子规。
高髻云鬟宫样妆，春风一曲杜韦娘。司空见惯浑闲事，断尽苏州刺史肠。
髪鬓梳头宫様妆，春风一曲杜韦娘。司空见惯浑闲事，断尽苏州刺史肠。
玉儿已逐金镮葬，翠羽先随秋草萎。唯见芙蓉含晓露，数行红泪滴清池。
步步相携不觉难，九层云外倚阑干。忽然笑语半天上，无限游人举眼看。
步步相携不觉难，九霄云外倚栏杆。忽然语笑半天上，无限游人举眼看。
庾令楼中初见时，武昌春柳似腰肢。相逢相笑尽如梦，为雨为云今不知。
鄂渚蒙蒙烟雨微，女郎魂逐暮云归。只应长在汉阳渡，化作鸳鸯一只飞。
为爱逍遥第一篇，时时闲步赏风烟。看花临水心无事，功业成来二十年。
二十馀年作逐臣，归来还见曲江春。游人莫笑白头醉，老醉花间有几人。
新妆面面下朱楼，深锁春光一院愁。行到中庭数花朵，蜻蜓飞上玉搔头。
玉女来看玉蘂花，异香先引七香车。攀枝弄雪时回顾，惊怪人间日易斜。
雪蘂琼丝满院春，衣轻步步不生尘。君平帘下徒相问，长伴吹箫别有人。
寻常相见意殷勤，别后相思梦更频。每遇登临好风景，羡他天性少情人。
洛城洛城何日归，故人故人今转稀。莫嗟雪里暂时别，终拟云间相逐飞。
浐水送君君不还，见君题字虎丘山。因知早贵兼才子，不得多时在世间。
花面丫头十三四，春来绰约向人时。终须买取名春草，处处将行步步随。
亲友关心皆不见，风光满眼倍伤神。洛阳城里多池馆，几处花开有主人。
平章宅里一栏花，临到开时不在家。莫道两京非远别，春明门外即天涯。
当初造曲者为谁，说得思乡恋阙时。沧海西头旧丞相，停杯处分不须吹。
群玉山头住四年，每闻笙鹤看诸仙。何时得把浮丘袖，白日将升第九天。
一纸书封四句诗，芳晨对酒远相思。长吟尽日西南望，犹及残春花落时。
楼下芳园最占春，年年结侣采花频。繁霜一夜相撩治，不似佳人似老人。
骊龙睡后珠元在，仙鹤行时步又轻。方寸莹然无一事，水声来似玉琴声。
玉树琼楼满眼新，的知开合待诸宾。迟迟未去非无意，拟作梁园坐右人。
侯家故吏歌声发，逸处能高怨处低。今岁洛中无雨雪，眼前风景是江西。
常奴安得似方回，争望追风绝足来。若把翠娥酬𫘧耳，始知天下有奇才。
官冷如浆病满身，凌寒不易过天津。少年留取多情兴，请待花时作主人。
又被时人写姓名，春风引路入京城。知君忆得前身事，分付莺花与后生。
谪在三湘最远州，边鸿不到水南流。如今暂寄樽前笑，明日辞君步步愁。
文章似锦气如虹，宜荐华簪绿殿中。纵使凉飙生旦夕，犹堪拂拭愈头风。
无事寻花至仙境，等闲栽树比封君。金门通籍真多士，黄纸除书每日闻。
翔鸾阙底谢皇恩，缨上沧浪旧水痕。疏傅挥金忽相忆，远擎长句与招魂。
新辞将印拂朝缨，临水登山四体轻。犹念天涯未归客，瘴云深处守孤城。
饱霜孤竹声偏切，带火焦桐韵本悲。今日知音一留听，是君心事不平时。
对酒临流奈别何，君今已醉我蹉跎。分明记取星星鬓，他日相逢应更多。
世间人事有何穷，过后思量尽是空。早晚同归洛阳陌，卜邻须近祝鸡翁。
淮西既是平安地，鸦路今无羽檄飞。闻道唐州最清静，战场耕尽野花稀。
知逐征南冠楚材，远劳书信到阳台。明朝若上君山上，一道巴江自此来。
玉人紫绶相辉映，却要霜须一两茎。其奈无成空老去，每临明镜若为情。
一茎炯炯琅玕色，数节重重玳瑁文。挂到高山未登处，青云路上愿逢君。
天下苍生望不休，东山虽有但时游。从来海上仙桃树，肯逐人间风露秋。
织女分明银汉秋，桂枝梧叶共飕飗。月露满庭人寂寂，霓裳一曲在高楼。
已嗟池上别魂惊，忽报梦中携手行。此夜独归还乞梦，老人无睡到天明。
卷尽轻云月更明，金箆不用且闲行。若倾家酿招来客，何必池塘春草生。
白马津头春日迟，沙州归雁拂旌旗。柳营唯有军中戏，不似江南三月时。
日日临池弄小雏，还思写论付官奴。柳家新样元和脚，且尽畺芽敛手徒。
小儿弄笔不能嗔，涴壁书窗且当勤。闻彼梦熊犹未兆，女中谁是卫夫人。
昔日慵工记姓名，远劳辛苦写西京。近来渐有临池兴，为报元常欲抗行。
弱冠同怀长者忧，临岐回想尽悠悠。耦耕若便遗身老，黄发相看万事休。
浔阳江色潮添满，彭蠡秋声雁送来。南望庐山千万仞，共夸新出栋梁材。
武昌山下蜀江东，重向仙舟见葛洪。又得案前亲礼拜，大罗天诀玉函封。
挥毫起制来东省，蹑足修名谒外台。好著櫜鞬莫惆怅，出文入武是全才。
曾主鱼书轻刺史，今朝自请左鱼来。青云直上无多地，却要斜飞取势回。
东城南陌昔同游，坐上无人第二流。屈指如今已零落，且须欢喜作邻州。
更将何面上春台，白事无成老又催。唯有落花无俗态，不嫌憔悴满头来。
大弦嘈囋小弦清，喷雪含风意思生。一听曹刚弹薄媚，人生不合出京城。
老郎日日忧苍鬓，远守年年厌白𬞟。终日相思不相见，长频相见是何人。
杨子江头烟景迷，隋家宫树拂金堤。嵯峨犹有当时色，半蘸波中水鸟栖。
清歌不是世间音，玉殿尝闻称主心。唯有顺郎全学得，一声飞出九重深。
大艑高帆一百尺，新声促柱十三弦。扬州市里商人女，来占江西明月天。
仙公一奏思归引，逐客初闻自泫然。莫怪殷勤悲此曲，越声长苦已三年。
谪君愁寂似幽栖，百草当门茅舍低。夜猎将军忽相访，鹧鸪惊起绕篱啼。
湘中才子是刘郎，望在长沙住桂阳。昨日鸿都新上第，五陵年少让清光。
常时并冕奉天颜，委佩低簪彩仗间。今日独来张乐地，万重云水望桥山。
生拍芳丛鹰觜芽，老郎封寄谪仙家。今宵更有湘江月，照出菲菲满碗花。
梁国三郎威德尊，女巫箫鼓走乡村。万家长见空山上，雨气苍茫生庙门。
湖光秋月两相和，潭面无风镜未磨。遥望洞庭山水翠，白银盘里一青螺。
春江一曲柳千条，二十年前旧板桥。曾与美人桥上别，恨无消息到今朝。
江上楼高二十梯，梯梯登遍与云齐。人从别浦经年去，天向平芜尽处低。
隐几支颐对落晖，故人书信到柴扉。周南留滞商山老，星象如今属少微。
粉落椒飞知几春，风吹雨洒旋成尘。莫言一片危基在，犹过无穷来往人。
凤辇寻春半醉回，仙娥进水御帘开。牡丹花笑金钿动，传奏吴兴紫笋来。
丁丁漏水夜何长，漫漫轻云露月光。秋逼暗虫通夕响，征衣未寄莫飞霜。
博山沉燎绝馀香，兰烬金檠怨夜长。为问青青河畔草，几回经雨复经霜。
卷斾生风喜气新，早持龙节静边尘。汉家天子图麟阁，身是当今第一人。
三戍渔阳再渡辽，骍弓在臂剑横腰。匈奴似若知名姓，休傍阴山更射雕。
猎马千行雁几双，燕然山下碧油幢。传声漠北单于破，火照旌旗夜受降。
朔雪飘飘开雁门，平沙历乱卷蓬根。功名耻计擒生数，直斩楼兰报国恩。
陇水潺湲陇树秋，征人到此泪双流。乡关万里无因见，西戍河源早晚休。
阴碛茫茫塞草肥，桔槔烽上暮云飞。交河北望天连海，苏武曾将汉节归。
碧窗斜日蔼深晖，愁听寒螀泪湿衣。梦里分明见关塞，不知何路向金微。
秋天一夜静无云，断续鸿声到晓闻。欲寄征衣问消息，居延城外又移军。
回雁高飞太液池，新花低发上林枝。年光到处皆堪赏，春色人间总不知。
春风淡荡景悠悠，莺啭高枝燕入楼。千步回廊闻凤吹，珠帘处处上银钩。
天马初从渥水来，郊歌曾唱得龙媒。不知玉塞沙中路，苜蓿残花几处开。
躞蹀宛驹齿未齐，𪭢金喷玉向风嘶。来时欲尽金河道，猎猎轻风在碧蹄。
楼上残灯伴晓霜，独眠人起合欢床。相思一夜情多少，地角天涯不是长。
北邙松柏锁愁烟，燕子楼人思悄然。自埋剑履歌尘散，红袖香消已十年。
适看鸿雁岳阳回，又睹玄禽逼社来。瑶瑟玉箫无意绪，任从蛛网任从灰。
去年今日此门中，人面桃花相映红。人面不知何处在，桃花依旧笑春风。
黯黯严城罢鼓鼙，数声相续出寒栖。不嫌惊破纱窗梦，却恐为奴半夜啼。
练得身形似鹤形，千株松下两函经。我来问道无馀说，云在青霄水在瓶。
选得幽居惬野情，终年无送亦无迎。有时直上孤峰顶，月下披云啸一声。
闰馀春早景沈沈，禊饮风亭恣赏心。红袖青娥留永夕，汉阴宁肯羡山阴。
昔年将去玉京游，第一仙人许状头。今日幸为秦晋会，早教鸾凤下妆楼。
菡萏香连十顷陂，小姑贪戏采莲迟。晚来弄水船头湿，更脱红裙裹鸭儿。
船动湖光滟滟秋，贪看年少信船流。无端隔水抛莲子，遥被人知半日羞。
春入行宫映翠微，玄宗侍女舞烟丝。如今柳向空城绿，玉笛何人更把吹。
滩头细草接疏林，浪恶罾船半欲沈。宿鹭眠洲非旧浦，去年沙觜是江心。
蛮歌豆蔻北人愁，松雨蒲风野艇秋。浪起䴔䴖眠不得，寒沙细细入江流。
赤地炎都寸草无，百川水沸煮虫鱼。定应燋烂无人救，泪落三篇古尚书。
星汉纵横车马喧，风摇玉佩烛花繁。岂知羸卧穷荒外，日满深山犹闭门。
清时令节千官会，绝域穷山一病夫。遥想满堂欢笑处，几人缘我向西隅。
朝来驻马香街里，风度遥闻语笑声。无事闭门教日晚，山桃落尽不胜情。
布帛精麄任土宜，疲人识信每先期。明朝别后无他嘱，虽是蒲鞭也莫施。
清质悠悠素彩融，长川迥陆合为空。佳人甚近山城闭，夏夜相望水镜中。
僧家亦有芳春兴，自是禅心无滞境。君看池水湛然时，何曾不受花枝影。
同事先皇立玉墀，中和旧节又支离。今朝各自看花处，万里遥知掩泪时。
吏中习隐好跻攀，不扰疲人便自闲。闻说殷勤海阳事，令人转忆舜祠山。
尽日看花君不来，江城半夜与君开。楼中共指南园火，红烬随花落碧苔。
农人辛苦绿苗齐，正爱梅天水满堤。知汝使车行意速，但令骢马著鄣泥。
悠悠世路自浮沈，岂问仁贤待物心。最忆过时留宴处，艳歌催酒后亭深。
左南桥上见河州，遗老相依赤岸头。匝塞歌钟受恩者，谁怜被发哭东流。
忠驱义感即风雷，谁道南方乏武才。天下起兵诛董卓，长沙子弟最先来。
虎旗龙舰顺长风，坐引全吴入掌中。孙皓小儿何足取，便令千载笑争功。
长驱到处积人头，大斾连营压上游。建业乌栖何足问，慨然归去王中州。
天生杰异固难驯，应变摧枯若有神。夷甫自能疑倚啸，忍将虚诞误时人。
吴蜀成婚此水浔，明珠步障幄黄金。谁将一女轻天下，欲换刘郎鼎峙心。
孤棹迟迟怅有违，沿湘数日逗晴晖。人生随分为忧喜，回雁峰南是北归。
忆年十五在江湄，闻说平凉且半疑。岂料殷勤洮水上，却将家信托袁师。
寻常纵恣倚青春，不契心期便不亲。今日烟波九疑去，相逢尽是眼中人。
匣有青萍筒有书，何门不可曳长裾。应须定取真知者，遣对明君说子虚。
羸马孤童鸟道微，三千客散独南归。山公念旧偏知我，今日因君泪满衣。
偶寻皇溪日欲没，早梅未尽山樱发。无事江城闭此身，不得坐待花间月。
红芳暗落碧池头，把火遥看且少留。半夜忽然风更起，明朝不复上南楼。
夭桃红烛正相鲜，傲吏闲斋困独眠。应是梦中飞作蝶，悠扬只在此花前。
银宫翠岛烟霏霏，珠树玲珑朝日晖。神仙望见不得到，却逐回风何处归。
年过潘岳才三岁，还见星星两鬓中。纵使他时能早达，定知不作黑头公。
文章抛尽爱功名，三十无成白发生。辜负壮心羞欲死，劳君贵买断肠声。
绿原青垅渐成尘，汲井开园日日新。四月带花移芍药，不知忧国是何人。
百忧攒心起复卧，夜长耿耿不可过。风吹雪片似花落，月照冰文如镜破。
东池送客醉年华，闻道风流胜习家。独卧郡斋寥落意，隔帘微雨湿梨花。
忆吾未冠赏年华，二十年间在咄嗟。今来羡汝看花岁，似汝追思昨日花。
丈夫可杀不可羞，如何送我海西头。更生更聚终须报，二十年间死即休。
池中春蒲叶如带，紫菱成角莲子大。罗裙蝉鬓倚迎风，双双伯劳飞向东。
昔日龌龊不足夸，今朝放荡思无涯。春风得意马蹄疾，一日看尽长安花。
风巢袅袅春鸦鸦，无子老人仰面嗟。柳弓苇箭覰不见，高红远绿劳相遮。
女婵童子黄短短，耳中闻人惜春晚。逃蜂匿蝶踏地来，抛却斋糜一瓷椀。
一日踏春一百回，朝朝没脚走芳埃。饥童饿马埽花喂，向晚饮溪三两杯。
莓苔井上空相忆，辘轳索断无消息。酒人皆倚春发绿，病叟独藏秋发白。
长安落花飞上天，南风引至三殿前。可怜春物亦朝谒，唯我孤吟渭水边。
枋口花间掣手归，嵩阳为我留红晖。可怜踯躅千万尺，柱地柱天疑欲飞。
蜜蜂为主各磨牙，咬尽村中万木花。君家瓮瓮今应满，五色冬笼甚可夸。
天津桥下冰初结，洛阳陌上人行绝。榆柳萧疏楼阁闲，月明直见嵩山雪。
寄泣须寄黄河泉，此中怨声流彻天。愁人独有夜灯见，一纸乡书泪滴穿。
去春会处今春归，花数不减人数稀。朝笑片时暮成泣，东风一向还西辉。
生死方知交态存，忍将齚齖报幽魂。十年同在平原客，更遣何人哭寝门。
梧桐叶下黄金井，横架辘轳牵素绠。美人初起天未明，手拂银缾秋水冷。
高堂别馆连湘渚，长向春光开万户。荆王去去不复来，宫中美人自歌舞。
锦江近西烟水绿，新雨山头荔枝熟。万里桥边多酒家，游人爱向谁家宿。
寒塘沉沉柳叶疏，水暗人语惊栖凫。舟中少年醉不起，持烛照水射游鱼。
长江春水绿堪染，莲叶出水大如钱。江头橘树君自种，那不长系木兰船。
野塘䴔䴖飞树头，绿蒲紫菱盖碧流。狂客谁家爱云水，日日独来城下游。
西山作宫潮满池，宫鸟晓鸣茱萸枝。吴姬采莲自唱曲，君王昨夜舟中宿。
蜀客南行祭碧鸡，木棉花发锦江西。山桥日晚行人少，时见猩猩树上啼。
昔日同游漳水边，如今重说恨绵绵。天涯相见还离别，客路秋风又几年。
秋草宫人斜里墓，宫人谁送葬来时。千千万万皆如此，家在边城亦不知。
红烛台前出翠娥，海沙铺局巧相和。趁行移手巡收尽，数数看谁得最多。
瘴水蛮中入洞流，人家多住竹棚头。一山海上无城郭，唯见松牌记象州。
貂帽垂肩窄皂裘，雪深骑马向西州。暂时相见还相送，却闭闲门依旧愁。
鄠陂鱼美酒偏浓，不出琴斋见雪峰。应胜昨来趋府日，簿书床上乱重重。
自掌天书见客稀，纵因休沐锁双扉。几回扶病欲相访，知向禁中归未归。
十八年来恨别离，唯同一宿咏新诗。更相借问诗中语，共说如今胜旧时。
玉毫不着世间尘，辉相分明十八身。入夜无烟灯更好，堂中唯有转经人。
水北原南草色新，雪消风暖不生尘。城中车马应无数，能解闲行有几人。
丘公已殁故人稀，欲过街西更访谁。每到子城东路上，忆君相逐入朝时。
曲江院里题名处，十九人中最少年。今日春光君不见，杏花零落寺门前。
刘君久被时抛掷，老向城中作选人。昨日街西相近住，每来存问老夫身。
一身依止荒闲院，烛耀窗中有宿烟。遍礼华严经里字，不曾行到寺门前。
山东一十馀年别，今日相逢在上都。说尽向来无限事，相看摩捋白髭须。
街北槐花傍马垂，病身相送出门迟。与君别后秋风夜，作得新诗说向谁。
才多不肯浪容身，老大诗章转更新。选得天台山下住，一家全作学仙人。
长安多病无生计，药铺医人乱索钱。欲得定知身上事，凭君为算小行年。
闭门秋雨湿墙莎，俗客来稀野思多。已扫书斋安药灶，山人作意早经过。
高情自与俗人疏，独向蓝溪选僻居。会到白云长取醉，不能窗下读闲书。
京中开讲已多时，曾作坛头证戒师。归到双溪桥北寺，乡僧争就学威仪。
爱闲不向争名地，宅在街西最静坊。卷里诗过一千首，白头新受秘书郎。
九星台下煎茶别，五老峰头觅寺居。作得新诗旋相寄，人来请莫达空书。
闻道谿阴山水好，师行一一遍经过。事须觅取堪居处，若个溪头药最多。
寻师远到晖天观，竹院森森闭药房。闻入静来经七日，仙童檐下独焚香。
开州午日车前子，作药人皆道有神。惭愧使君怜病眼，三千馀里寄闲人。
垒石为山伴野夫，自收灵药读仙书。如今身是他州客，每见青山忆旧居。
行尽青山到益州，锦城楼下二江流。杜家曾向此中住，为到浣花溪水头。
共踏长安街里尘，吴州独作未归身。昔年旧宅今谁住，君过西塘与问人。
远客悠悠任病身，谢家池上又逢春。明年各自东西去，此地看花是别人。
汉庭谁问投荒客，十载天南着白衣。秋草茫茫恶谿路，岭头遥送北人稀。
青山历历水悠悠，今日相逢明日秋。系马城边杨柳树，为君沽酒暂淹留。
独上西楼尽日闲，林烟演漾鸟蛮蛮。谢家兄弟重城里，不得同看雨后山。
身病多时又客居，满城亲旧尽相疏。可怜绛县刘明府，犹解频频寄远书。
病里出门行步迟，喜君相赠古藤枝。倚来自觉身生力，每向傍人说得时。
汾阳旧宅今为寺，犹有当时歌舞楼。四十年来车马绝，古槐深巷暮蝉愁。
静曲闲房病客居，蝉声满树槿花疏。故人祗在蓝田县，强半年来未得书。
双鬟初合便分离，万里征夫不得随。今日军回身独殁，去时鞍马别人骑。
凤凰楼下多欢乐，不觉秋风暮雨天。应为昨来身暂病，蝉声得到耳傍边。
昨日南园新雨后，樱桃花发旧枝柯。天明不待人同看，遶树重重履迹多。
一尊清酒两人同，好在街西水县中。自恨病身相去远，此时闲坐对秋风。
新红旧紫不相宜，看觉从前两月迟。更向同来诗客道，明年到此莫过时。
街西无数闲游处，不似九华仙观中。花里可怜池上景，几重墙壁贮春风。
丹凤城门向晓开，千官相次入朝来。唯君独走冲尘土，下马桥边报直回。
观里初晴竹树凉，闲行共到最高房。昨来官罢无生计，欲就师求断谷方。
喜作闲人得出城，南溪两月逐君行。忽闻新命须归去，一夜船中语到明。
采玉峰连佛寺幽，高高斜对驿门楼。无端来去骑官马，寸步教身不得游。
无限青山行已尽，回看忽觉远离家。逢高欲饮重阳酒，山菊今朝未有花。
忆昔君登南省日，老夫犹是褐衣身。谁知二十馀年后，来作客曹相替人。
千枝花里玉尘飞，阿母宫中见亦稀。应共诸仙鬬百草，独来偷得一枝归。
九色云中紫凤车，寻仙来到洞仙家。飞轮回处无踪迹，唯有斑斑满地花。
洛阳城里见秋风，欲作归书意万重。忽恐匆匆说不尽，行人临发又开封。
行人犹未有归期，万里初程日暮时。唯爱门前双柳树，枝枝叶叶不相离。
长溪新雨色如泥，野水阴云尽向西。楚客天南行渐远，山山树里鹧鸪啼。
野外寻花共作期，今朝出郭不相随。待君公事有闲日，此地春风应过时。
数卷新游蜀客诗，长安僻巷得相随。草堂雪夜携琴宿，说是青城馆里时。
边城暮雨雁飞低，芦笋初生渐欲齐。无数铃声遥过碛，应驮白练到安西。
古镇城门白碛开，胡兵往往傍沙堆。巡边使客行应早，欲问平安无使来。
凤林关里水东流，白草黄榆六十秋。边将皆承主恩泽，无人解道取凉州。
新鹰初放兔犹肥，白日君王在内稀。薄暮千门临欲锁，红妆飞骑向前归。
黄金捍拨紫檀槽，弦索初张调更高。尽理昨来新上曲，内官帘外送樱桃。
温泉流入汉离宫，宫树行行浴殿空。武帝时人今欲尽，青山空闭御墙中。
身闲无事称高情，已有人间章句名。求得鹤来教翦翅，望仙台下亦将行。
老身不计人间事，野寺秋晴每独过。病眼校来犹断酒，却嫌行处菊花多。
一缾颜色似甘泉，闲向新栽小竹前。饮罢身中更无事，移床独就夕阳眠。
楚江亭上秋风起，看发苍梧太守船。千里同行从此别，相逢又隔几多年。
晓陌春寒朝骑来，瑞云深处见楼台。夜来新雨沙堤湿，东上合门应未开。
为个朝章束此身，眼看东路去无因。历阳旧客今应少，转忆邻家二老人。
五度溪头踯躅红，嵩阳寺里讲时钟。春山处处行应好，一月看花到几峰。
溪头一径入青崖，处处仙居隔杏花。更见峰西幽客说，云中犹有两三家。
一去潇湘头欲白，今朝始见杏花春。从来迁客应无数，重到花前有几人。
江皋岁暮相逢地，黄叶霜前半夏枝。子夜吟诗向松桂，心中万事喜君知。
诏发官兵取乱臣，将军弓箭不离身。今君独在征东府，莫遣功名属别人。
爱君紫阁峰前好，新作书堂药灶成。见欲移居相近住，有田多与种黄精。
昔祭郊坛今谒陵，寺中高处最来登。十馀年后人多别，喜见当时转读僧。
终日不离尘土间，若为能见此身闲。今朝暂共游僧语，更恨趋时别旧山。
轻鬓丛梳阔扫眉，为嫌风日下楼稀。画罗金缕难相称，故著寻常淡薄衣。
黑纱方帽君边得，称对山前坐竹床。唯恐被人偷剪样，不曾闲戴出书堂。
闻师行讲青龙疏，本寺住来多少年。静扫空房唯独坐，千茎秋竹在檐前。
百神斋祭相随遍，寻竹看山亦共行。明日城西送君去，旧游重到独题名。
庭前春鸟啄林声，红夹罗襦缝未成。今朝社日停针线，起向朱樱树下行。
一身清净无童子，独坐空堂得几年。每夜焚香通月观，可邻光影最团圆。
金天庙下西京道，巫女纷纷走似烟。手把纸钱迎过客，遣求恩福到神前。
东风渐暖满城春，独占幽居养病身。莫说樱桃花已发，今年不作看花人。
晚到金光门外寺，寺中新竹隔帘多。斋官禁与僧相见，院院开门不得过。
世间渐觉无多事，虽有空名未著身。合取药成相待吃，不须先作上天人。
白君去后交游少，东野亡来箧笥贫。赖有白头王建在，眼前犹见咏诗人。
僧房逢着款冬花，出寺行吟日已斜。十二街中春雪遍，马蹄今去入谁家。
山中日暖春鸠鸣，逐水看花任意行。向晚归来石窗下，菖蒲叶上见题名。
弱柏倒垂如线蔓，檐头不见有枝柯。影堂香火长相续，应得人来礼拜多。
香消云锁旧僧家，僧刹残形半壁斜。日暮松烟寒漠漠，秋风吹破纸莲花。
桃溪柳陌好经过，灯下妆成月下歌。为是襄王故宫地，至今犹有细腰多。
山禽毛如白练带，栖我庭前栗树枝。狝猴半夜来取栗，一双中林向月飞。
秋山无云复无风，溪头看月出深松。草堂不闭石床静，叶间坠露声重重。
台殿曾为贵主家，春风吹尽竹窗纱。院中仙女修香火，不许闲人入看花。
铜柱南边毒草春，行人几日到金麟。玉镮穿耳谁家女，自抱琵琶迎海神。
茅山近别剡溪逢，玉节青旄十二重。自说年年上天去，罗浮最近海边峰。
茫茫菰草平如地，渺渺长堤曲似城。日暮未知投宿处，逢人更问向前程。
夜向灵溪息此身，风泉竹露净衣尘。月明石上堪同宿，那作山南山北人。
越女新妆出镜心，自知明艳更沈吟。齐纨未是人间贵，一曲菱歌敌万金。
京中曹局无多事，寒食贫儿要在家。遮莫杏园胜别处，亦须归看傍村花。
绿杨枝上五丝绳，枝弱春多欲不胜。唯有一年寒食日，女郎相唤摆阶𤺩。
相逢之处花茸茸，石壁攒峰千万重。他日期君何处好，寒流石上一株松。
风卷鱼龙暗楚关，白波沈却海门山。鹏腾鳌倒且快性，地坼天开总是闲。
春度春归无限春，今朝方始觉成人。从今克己应犹及，颜与梅花俱自新。
新年何事最堪悲，病客遥听百舌儿。太岁只游桃李径，春风肯管岁寒枝。
刻成片玉白鹭鸶，欲捉纤鳞心自急。翘足沙头不得时，傍人不知谓闲立。
五音六律十三徽，龙吟鹤响思庖羲。一弹流水一弹月，水月风生松树枝。
负霜停雪旧根枝，龙笙凤管君莫截。春风一番琴上来，摇碎金尊碧天月。
扬州蒸毒似燂汤，客病清枯鬓欲霜。且喜闭门无俗物，四肢安稳一张床。
嵩山未必怜兰兰，兰兰已受郎君恩。不须刷帚跳踪走，只拟兰浪出其门。
淮上客情殊冷落，蛮方春早客何如。相思莫道无来使，回雁峰前好寄书。
南方山水生时兴，教有新诗得寄余。路带长安迢遰急，多应不逐使君书。
行多有病住无粮，万里还乡未到乡。蓬鬓哀吟古城下，不堪秋气入金疮。
饥拾松花渴饮泉，偶从山后到山前。阳坡软草厚如织，困与鹿麛相伴眠。
草暖云昏万里春，宫花拂面送行人。自言汉剑当飞去，何事还车载病身。
宫城团回凛严光，白天碎碎堕琼芳。挝锺高饮千日酒，却天凝寒作君寿。
日脚淡光红洒洒，薄霜不销桂枝下。依稀和气排冬严，已就长日辞长夜。
花枝草蔓眼中开，小白长红越女腮。可怜日暮嫣香落，嫁与春风不用媒。
宫北田塍晓气酣，黄桑饮露窣宫帘。长腰健妇偷攀折，将𫗪吴王八茧蚕。
竹里缲丝挑网车，青蝉独噪日光斜。桃胶迎夏香琥珀，自课越佣能种瓜。
三十未有二十馀，白日长饥小甲蔬。桥头长老相哀念，因遗戎韬一卷书。
男儿何不带吴钩，收取关山五十州。请君暂上凌烟阁，若个书生万户侯。
寻章摘句老雕虫，晓月当帘挂玉弓。不见年年辽海上，文章何处哭秋风。
长卿牢落悲空舍，曼倩诙谐取自容。见买若耶溪水剑，明朝归去事猿公。
春水初生乳燕飞，黄蜂小尾扑花归。窗含远色通书幌，鱼拥香钩近石矶。
泉沙耎卧鸳鸯暖，曲岸回篙舴艋迟。泻酒木栏椒叶盖，病容扶起种菱丝。
边让今朝忆蔡邕，无心裁曲卧春风。舍南有竹堪书字，老去溪头作钓翁。
长峦谷口倚嵇家，白昼千峰老翠华。自履藤鞋收石蜜，手牵苔絮长莼花。
松溪黑水新龙卵，桂洞生硝旧马牙。谁遣虞卿裁道帔，轻绡一匹染朝霞。
箨落长竿削玉开，君看母笋是龙材。更容一夜抽千尺，别却池园数寸泥。
斫取青光写楚辞，腻香春粉黑离离。无情有恨何人见，露压烟啼千万枝。
家泉石眼两三茎，晓看阴根紫脉生。今年水曲春沙上，笛管新篁拔玉青。
古竹老梢惹碧云，茂陵归卧叹清贫。风吹千亩迎雨啸，鸟重一枝入酒尊。
渠水红繁拥御墙，风娇小叶学娥妆。垂帘几度青春老，堪锁千年白日长。
金鱼公子夹衫长，密装腰鞓割玉方。行处春风随马尾，柳花偏打内家香。
雍州二月梅池春，御水䴔䴖暖白𬞟。试问酒旗歌板地，今朝谁是拗花人。
杨花扑帐春云热，龟甲屏风醉眼缬。东家胡蝶西家飞，白骑少年今日归。
洛阳宫阙照天地，四面山川无毒气。谁令汉祖都秦关，从此奸雄转相炽。
穆王八骏走不歇，海外去寻长日月。五云望断阿母宫，归来落得新白发。
棘针生狞义路闲，野泉相吊声潺潺。哀哉异教溺颓俗，淳源一去何时还。
日出扶桑一丈高，人间万事细如毛。野夫怒见不平处，磨损胸中万古刀。
鹭鸶鹭鸶何遽飞，鸦惊雀噪难久依。清江见底草堂在，一点白光终不归。
荷叶团圆茎削削，绿萍面上红衣落。满池明月思啼螀，高屋无人风张幕。
我昔孩提从我兄，我今衰白尔初成。分明寄取原头路，百世长须此路行。
年年渐觉老人稀，欲别孙翁泪满衣。未死不知何处去，此身终向此原归。
闲坊静曲同消日，泪草伤花不为春。遍问旧交零落尽，十人才有两三人。
容州诗句在褒城，几度经过眼暂明。今日重看满衫泪，可怜名字已前生。
忆昔万株梨映竹，遇逢黄令醉残春。梨枯竹尽黄令死，今日再来衰病身。
老来东郡复西州，行处生尘为丧刘。纵使刘君魂魄在，也应至死不同游。
积善坊中前度饮，谢家诸婢笑扶行。今宵还似当时醉，半夜觉来闻哭声。
行吟坐叹知何极，影绝魂销动隔年。今夜商山馆中梦，分明同在后堂前。
伤禽我是笼中鹤，沈剑君为泉下龙。重纩犹存孤枕在，春衫无复旧裁缝。
检得旧书三四纸，高低阔狭粗成行。自言并食寻高事，唯念山深驿路长。
公无渡河音响绝，已隔前春复去秋。今日闲窗拂尘土，残弦犹迸钿箜篌。
婢仆晒君馀服用，娇痴稚女遶床行。玉梳钿朵香胶解，尽日风吹玳瑁筝。
伴客销愁长日饮，偶然乘兴便醺醺。怪来醒后傍人泣，醉里时时错问君。
我随楚泽波中梗，君作咸阳泉下泥。百事无心值寒食，身将稚女帐前啼。
童稚痴狂撩乱走，绣球花仗满堂前。病身一到穗帷下，还向临阶背日眠。
小于潘岳头先白，学取庄周泪莫多。止竟悲君须自省，川流前后各风波。
荀令香销潘簟空，悼亡诗满旧屏风。扶床小女君先识，应为些些似外翁。
烛暗船风独梦惊，梦君频问向南行。觉来不语到明坐，一夜洞庭湖水声。
雨点轻沤风复惊，偶来何事去何情。浮生未到无生地，暂到人间又一生。
秋天净绿月分明，何事巴猿不賸鸣。应是一声肠断去，不容啼到第三声。
维鹈受刺因吾过，得马生灾念尔冤。独在中庭倚闲树，乱蝉嘶噪欲黄昏。
才能辨别东西位，未解分明管带身。自食自眠犹未得，九重泉路托何人。
尔母溺情连夜哭，我身因事有时悲。锺声欲绝东方动，便是寻常上学时。
莲花上品生真界，兜率天中离世途。彼此业缘多障碍，不知还得见儿无。
节量棃栗愁生疾，教示诗书望早成。鞭扑校多怜校少，又缘遗恨哭三声。
深嗟尔更无兄弟，自叹予应绝子孙。寂寞讲堂基址在，何人车马入高门。
往年鬓已同潘岳，垂老年教作邓攸。烦恼数中除一事，自兹无复子孙忧。
长年苦境知何限，岂得因儿独丧明。消遣又来缘尔母，夜深和泪有经声。
乌生八子今无七，猿叫三声月正孤。寂寞空堂天欲曙，拂帘双燕引新雏。
频频子落长江水，夜夜巢边旧处栖。若是愁肠终不断，一年添得一声啼。
十月辛勤一月悲，今朝相见泪淋漓。狂风落尽莫惆怅，犹胜因花压折枝。
浩浩长安车马尘，狂风吹送每年春。门前本是虚空界，何事栽花误世人。
秋丛绕舍似陶家，遍绕篱边日渐斜。不是花中偏爱菊，此花开尽更无花。
春来日日到西林，飞锡经行不可寻。莲池旧是无波水，莫逐狂风起浪心。
苍龙阙下陪骢马，紫阁峰头见白云。满眼流光随日度，今朝花落更纷纷。
昼静帘疏燕语频，双双鬬雀动阶尘。柴扉日暮随风掩，落尽闲花不见人。
今日樽前败饮名，三杯未尽不能倾。怪来花下长先醉，半是春风荡酒情。
一树芳菲也当春，漫随车马拥行尘。桃花解笑莺能语，自醉自眠那藉人。
风引春心不自由，等闲冲席饮多筹。朝来始向花前觉，度却醒时一夜愁。
闻道秋来怯夜寒，不辞泥水为杯盘。殷勤惧醉有深意，愁到醒时灯火阑。
绮陌高楼竞醉眠，共期憔悴不相怜。也应自有寻春日，虚度而今正少年。
自叹旅人行意速，每嫌杯酒缓归期。今朝偏遇醒时别，泪落风前忆醉时。
醉伴见侬因病酒，道侬无酒不相窥。那知下药还沽底，人去人来剩一卮。
九月闲宵初向火，一尊清酒始行杯。怜君城外遥相忆，冒雨冲泥黑地来。
窦家能酿销愁酒，但是愁人便与销。愿我共君俱寂寞，只应连夜复连朝。
本怕酒醒浑不饮，因君相劝觉情来。殷勤满酌从听醉，乍可欲醒还一杯。
柏树台中推事人，杏花坛上炼形真。心源一种闲如水，同醉樱桃林下春。
一自柏台为御史，二年辜负两京春。岘亭今日颠狂醉，舞引红娘乱打人。
春来求事百无成，因向愁中识道情。花满杏园千万树，几人能伴老僧行。
古寺春馀日半斜，竹风萧爽胜人家。花时不到有花院，意在寻僧不在花。
落魄闲行不著家，遍寻春寺赏年华。野僧偶向花前定，满树狂风满树花。
满坐喧喧笑语频，独怜方丈了无尘。灯前便是观心处，要似观心有几人。
四十年前马上飞，功名藏尽拥禅衣。石榴园下擒生处，独自闲行独自归。
三陷思明三突围，铁衣抛尽衲禅衣。天津桥上无人识，闲凭栏干望落晖。
花向琉璃地上生，光风炫转紫云英。自从天女盘中见，直至今朝眼更明。
去时芍药才堪赠，看却残花已度春。只为情深偏怆别，等闲相见莫相亲。
世上于今重检身，吾徒耽酒作狂人。西曹旧事多持法，慎莫吐他丞相茵。
洛阳大底居人少，从善坊西最寂寥。想得刘君独骑马，古堤愁树隔中桥。
萧相深诚奉至尊，旧居求作奉诚园。秋来古巷无人扫，树满空墙闭戟门。
共作洛阳千里伴，老刘因疾驻行轩。今朝独自山前立，雪满三峰倚寺门。
去日野狐泉上柳，紫牙初绽拂眉低。秋来寥落惊风雨，叶满空林踏作泥。
窃见胡三问牡丹，为言依旧满西栏。花时何处偏相忆，寥落衰红雨后看。
劝君休作悲秋赋，白发如星也任垂。毕竟百年同是梦，长年何异少何为。
满山残雪满山风，野寺无门院院空。烟火渐稀孤店静，月明深夜古楼中。
紫垣驺骑入华居，公子文衣护锦舆。眠阁书生复何事，也骑羸马从尚书。
春来饶梦慵朝起，不看千官拥御楼。却著闲行是忙事，数人同傍曲江头。
谢公潜有东山意，已向朱门启洞门。大隐犹疑恋朝市，不如名作罢归园。
莺涩馀声絮堕风，牡丹花尽叶成丛。可怜颜色经年别，收取朱阑一片红。
云阙朝回尘骑合，杏花春尽曲江闲。怜君虽在城中住，不隔人家便是山。
喧静不由居远近，大都车马就权门。野人住处无名利，草满空阶树满园。
等闲相见销长日，也有闲时更学琴。不是眼前无外物，不关心事不经心。
邮亭壁上数行字，崔李题名王白诗。尽日无人共言语，不离墙下至行时。
二星徼外通蛮服，五夜灯前草御文。我到东川恰相半，向南看月北看云。
常年寒食好风轻，触处相随取次行。今日清明汉江上，一身骑马县官迎。
平阳池上亚枝红，怅望山邮事事同。还向万竿深竹里，一枝浑卧碧流中。
梦君同绕曲江头，也向慈恩院院游。亭吏呼人排去马，忽惊身在古梁州。
闷见汉江流不息，悠悠漫漫竟何成。江流不语意相问，何事远来江上行。
小年为写游梁赋，最说汉江闻笛愁。今夜听时在何处，月明西县驿南楼。
君多务实我多情，大抵偏嗔步月明。今夜山邮与蛮嶂，君应坚卧我还行。
嘉陵驿上空床客，一夜嘉陵江水声。仍对墙南满山树，野花撩乱月胧明。
墙外花枝压短墙，月明还照半张床。无人会得此时意，一夜独眠西畔廊。
嘉陵江上万重山，何事临江一破颜。自笑只缘任敬仲，等闲身度百牢关。
日暮嘉陵江水东，棃花万片逐江风。江花何处最肠断，半落江流半在空。
秦人惟识秦中水，长想吴江与蜀江。今日嘉川驿楼下，可怜如练绕明窗。
千里嘉陵江水声，何年重绕此江行。只应添得清宵梦，时见满江流月明。
去时楼上清明夜，月照楼前撩乱花。今日成阴复成子，可怜春尽未还家。
满眼文书堆案边，眼昏偷得暂时眠。子规惊觉灯又灭，一道月光横枕前。
身骑骢马峨眉下，面带霜威卓氏前。虚度东川好时节，酒楼元被蜀儿眠。
夜深犹自绕江行，震地江声似鼓声。渐见戍楼疑近驿，百牢关吏火前迎。
可怜三月三旬足，怅望江边望驿台。料得孟光今日语，不曾春尽不归来。
鹤台南望白云关，城市犹存暂一还。书出步虚三百韵，蘂珠文字在人间。
胧明春月照花枝，花下音声是管儿。却笑西京李员外，五更骑马趁朝时。
洛阳昼夜无车马，漫挂红纱满树头。见说平时灯影里，玄宗潜伴太真游。
金銮殿里书残纸，乞与荆州元判司。不忍拈将等闲用，半封京信半题诗。
宋玉秋来续楚词，阴铿官漫足闲诗。亲情书札相安慰，多道萧何作判司。
杜甫天材颇绝伦，每寻诗卷似情亲。怜渠直道当时语，不著心源傍古人。
十岁荒狂任博徒，挼莎五木掷枭卢。野诗良辅偏怜假，长借金鞍迓酒胡。
曾经绰立侍丹墀，绽蘂宫花拂面枝。雉尾扇开朝日出，柘黄衫对碧霄垂。
一自低心翰墨场，箭靫抛尽负书囊。近来兼爱休粮药，柏叶纱罗杂豆黄。
莫笑风尘满病颜，此生元在有无间。卷舒莲叶终难湿，去住云心一种闲。
无事抛棋侵虎口，几时开眼复联行。终须杀尽缘边敌，四面通同掩大荒。
原宪甘贫每自开，子春伤足少人哀。巷南唯有陈居士，时学文殊一问来。
每识闲人如未识，与君相识更相怜。经旬不解来过宿，忍见空床夜夜眠。
开坼新诗展大璆，明珠炫转玉音浮。酬君十首三更坐，减却常时半夜愁。
碧落招邀闲旷望，黄金城外玉方壶。人间还有大江海，万里烟波天上无。
樱桃花下送君时，一寸春心逐折枝。别后相思最多处，千株万片绕林垂。
平生嗜酒颠狂甚，不许诸公占丈夫。唯爱刘君一片胆，近来还敢似人无。
前年碣石烟尘起，共看官军过洛城。无限公卿因战得，与君依旧绿衫行。
自笑今朝误夙兴，逢他御史疟相仍。过君未起房门掩，深映寒窗一盏灯。
密宇深房小火炉，饭香鱼熟近中厨。野人爱静仍耽寝，自问黄昏肯去无。
桐花暗澹柳惺愡，池带轻波柳带风。今日与君临水别，可怜春尽宋亭中。
满眼伤心冬景和，一山红树寺边多。仲宣无限思乡泪，漳水东流碧玉波。
观象楼前奉末班，绛峰只似殿庭间。今日高楼重陪宴，雨笼衡岳是南山。
岳阳楼上日衔窗，影到深潭赤玉幢。怅望残春万般意，满棂湖水入西江。
小来同在曲江头，不省春时不共游。今日江风好暄煖，可怜春尽古湘州。
买得山花一两栽，离乡别土易摧𬯎。欲知北客居南意，看取南花北地来。
南花北地种应难，且向船中尽日看。纵使将来眼前死，犹胜抛掷在空栏。
石矶江水夜潺湲，半夜江风引杜鹃。灯暗酒醒颠倒枕，五更斜月入空船。
江上五年同送客，与君长羡北归人。今朝又送君先去，千里洛阳城里尘。
去日桐花半桐叶，别来桐树老桐孙。城中过尽无穷事，白发满头归故园。
双堠频频减去程，渐知身得近京城。春来爱有归乡梦，一半犹疑梦里行。
五年江上损容颜，今日春风到武关。两纸京书临水读，小桃花树满商山。
同归谏院韦丞相，共贬河南亚大夫。今日还乡独憔悴，几人怜见白髭须。
只去长安六日期，多应及得杏花时。春明门外谁相待，不梦闲人梦酒卮。
白头归舍意如何，贺处无穷吊亦多。左降去时裴相宅，旧来车马几人过。
还乡何用泪沾襟，一半云霄一半沈。世事渐多饶怅望，旧曾行处便伤心。
闲游寺观从容到，遍问亲知次第寻。肠断裴家光德宅，无人扫地戟门深。
一世营营死是休，生前无事定无由。不知山下东流水，何事长须日夜流。
今朝西渡丹河水，心寄丹河无限愁。若到庄前竹园下，殷勤为遶故山流。
寒窗风雪拥深炉，彼此相伤指白须。一夜思量十年事，几人强健几人无。
云覆蓝桥雪满溪，须臾便与碧峰齐。风回面市连天合，冻压花枝著水低。
寒花带雪满山腰，著柳冰珠满碧条。天色渐明回一望，玉尘随马度蓝桥。
小碎诗篇取次书，等闲题柱意何如。诸郎到处应相问，留取三行代鲤鱼。
莫愁已去无穷事，漫苦如今有限身。二百年来城里宅，一家知换几多人。
病嗟酒户年年减，老觉尘机渐渐深。饮罢醒馀更惆怅，不如闲事不经心。
欲离烦恼三千界，不在禅门八万条。心火自生还自灭，云师无路与君销。
今朝相送自同游，酒语诗情替别愁。忽到沣西总回去，一身骑马向通州。
长学对治思苦处，偏将死苦教人间。今因为说无生死，无可对治心更闲。
僧临大道阅浮生，来往憧憧利与名。二十八年何限客，不曾闲见一人行。
苍溪县下嘉陵水，入峡穿江到海流。凭仗鲤鱼将远信，雁回时节到扬州。
孤吟独寝意千般，合眼逢君一夜欢。惭愧梦魂无远近，不辞风雨到长滩。
通州到日日平西，江馆无人虎印泥。忽向破檐残漏处，见君诗在柱心题。
残灯无焰影幢幢，此夕闻君谪九江。垂死病中惊坐起，暗风吹雨入寒窗。
君思曲水嗟身老，我望通州感道穷。同入新年两行泪，白头翁坐说城中。
风吹竹叶休还动，雨点荷心暗复明。曾向西江船上宿，惯闻寒夜滴篷声。
南郡生徒辞绛帐，东山妓乐拥油旌。钧天排比箫韶待，犹顾人间有别情。
古时应是山头水，自古流来江路深。若使江流会人意，也应知我远来心。
忆君无计写君诗，写尽千行说向谁。题在阆州东寺壁，几时知是见君时。
万里寄书将出峡，却凭巫峡寄江州。伤心最是江头月，莫把书将上庾楼。
远信入门先有泪，妻惊女哭问何如。寻常不省曾如此，应是江州司马书。
无身尚拟魂相就，身在那无梦往还。直到他生亦相觅，不能空记树中环。
终须修到无修处，闻尽声闻始不闻。莫著妄心销彼我，我心无我亦无君。
平生欲得山中住，天与通州遶郡山。睡到日西无一事，月储三万买教闲。
何事相逢翻有泪，念君缘我到通州。留君剩住君须住，我不自由君自由。
寒夜灯前赖酒壶，与君相对兴犹孤。忠州刺史应闲卧，江水猿声睡得无。
淮水连年起战尘，油旌三换一何频。共君前后俱从事，羞见功名与别人。
今年寒食好风流，此日一家同出游。碧水青山无限思，莫将心道是涪州。
巴南分与亲情别，不料与君床并头。为我远来休怅望，折君灾难是通州。
京城每与闲人别，犹自伤心与白头。今日别君心更苦，别君缘是在通州。
万里尚能来远道，一程那忍便分头。鸟笼猿槛君应会，十步向前非我州。
来时见我江南岸，今日送君江上头。别后料添新梦寐，虎惊蛇伏是通州。
闻君欲去潜销骨，一夜暗添新白头。明朝别后应肠断，独櫂破船归到州。
前回一去五年别，此别又知何日回。好住乐天休怅望，匹如元不到京来。
雨滑危梁性命愁，差池一步一生休。黄泉便是通州郡，渐入深泥渐到州。
风吹笋箨飘红砌，雨打桐花盖绿莎。都大资人无暇日，泛池全少买池多。
山水万重书断绝，念君怜我梦相闻。我今因病魂颠倒，唯梦闲人不梦君。
学语胡儿撼玉玲，甘州破里最星星。使君自恨常多事，不得工夫夜夜听。
山翠湖光似欲流，蜂声鸟思却堪愁。西施颜色今何在，但看春风百草头。
知君暗泊西江岸，读我闲诗欲到明。今夜通州还不睡，满山风雨杜鹃声。
比因酬赠为花时，不为君行不复知。又更几年还共到，满墙尘土两篇诗。
秋茅处处流痎疟，夜鸟声声哭瘴云。羸骨不胜纤细物，欲将文服却还君。
当年此日花前醉，今日花前病里销。独倚破帘闲怅望，可怜虚度好春朝。
瘴塞巴山哭鸟悲，红妆少妇敛啼眉。殷勤奉药来相劝，云是前年欲病时。
庭中栽得红荆树，十月花开不待春。直到孩提尽惊怪，一家同是北来人。
胡笳夜奏塞声寒，是我乡音听渐难。料得小来辛苦学，又因知向峡中弹。
别鹤凄清觉露寒，离声渐咽命雏难。怜君伴我涪州宿，犹有心情彻夜弹。
渝工剑刃皆欧冶，巴吏书踪尽子云。唯我心知有来处，泊船黄草夜思君。
尔爷只为一杯酒，此别那知死与生。儿有何辜才七岁，亦教儿作瘴江行。
爱惜尔爷唯有我，我今憔悴望何人。伤心自比笼中鹤，翦尽翅翎愁到身。
犀带金鱼束紫袍，不能将命报分毫。他时得见牛常侍，为尔君前捧佩刀。
棠阴犹在建溪矶，此去那论是与非。若见白头须尽敬，恐曾江岸识胡威。
眼中三十年来泪，一望南云一度垂。惭愧临淮李常侍，远教形影暂相随。
常年出入右银台，每怪春光例早回。惭愧杏园行在景，同州园里也先开。
三日春风已有情，拂人头面稍怜轻。殷勤为报长安柳，莫惜枝条动软声。
别鹤声声怨夜弦，闻君此奏欲潸然。商瞿五十知无子，更付琴书与仲宣。
莫言邻境易经过，彼此分符欲奈何。垂老相逢渐难别，白头期限各无多。
休遣玲珑唱我诗，我诗多是别君词。明朝又向江头别，月落潮平是去时。
晚日未抛诗笔砚，夕阳空望郡楼台。与君后会知何日，不似潮头暮却回。
却报君侯听苦辞，老头抛我欲何之。武牢关外虽分手，不似如今衰白时。
柳眼梅心渐欲春，白头西望忆何人。金陵太守曾相伴，共蹋银台一路尘。
蘂珠深处少人知，网索西临太液池。浴殿晓闻天语后，步廊骑马笑相随。
禁林同直话交情，无夜无曾不到明。最忆西楼人静夜，玉晨钟磬两三声。
由来鹏化便图南，浙右虽雄我未甘。早渡西江好归去，莫抛舟楫滞春潭。
春野醉吟十里程，斋宫潜咏万人惊。今宵不寐到明读，风雨晓闻开锁声。
残历半张馀十四，灰心雪鬓两凄然。定知新岁御楼后，从此不名长庆年。
仙洞千年一度开，等闲偷入又偷回。桃花飞尽东风起，何处消沈去不来。
芙蓉脂肉绿云鬟，罨画楼台青黛山。千树桃花万年药，不知何事忆人间。
看著墙西日又沈，步廊回合戟门深。栖乌满树声声绝，小玉上床铺夜衾。
野性大都迷里巷，爱将高树记人家。春来偏认平阳宅，为见墙头拂面花。
裙裾旋旋手迢迢，不趁音声自趁娇。未必诸郎知曲误，一时偷眼为回腰。
雨湿轻尘隔院香，玉人初著白衣裳。半含惆怅闲看绣，一朵棃花压象床。
藕丝衫子柳花裙，空著沈香慢火熏。闲倚屏风笑周昉，枉抛心力画朝云。
夜深闲到戟门边，却绕行廊又独眠。明月满庭池水渌，桐花垂在翠帘前。
努力少年求好官，好花须是少年看。君看老大逢花树，未折一枝心已阑。
一枝斑竹渡湘沅，万里行人感别魂。知是娥皇庙前物，远随风雨送啼痕。
半欲天明半未明，醉闻花气睡闻莺。𤞇儿撼起钟声动，二十年前晓寺情。
庾亮楼中初见时，武昌春柳似腰肢。相逢相失还如梦，为雨为云今不知。
鄂渚蒙蒙烟雨微，女郎魂逐暮云归。只应长在汉阳渡，化作鸳鸯一只飞。
自爱残妆晓镜中，环钗谩𥮾绿丝丛。须臾日射燕脂颊，一朵红苏旋欲融。
山泉散漫绕阶流，万树桃花暎小楼。闲读道书慵未起，水晶帘下看梳头。
红罗著压逐时新，吉了花纱嫩麹尘。第一莫嫌材地弱，些些纰缦最宜人。
曾经沧海难为水，除却巫山不是云。取次花丛懒回顾，半缘修道半缘君。
寻常百种花齐发，偏摘棃花与白人。今日江头两三树，可怜和叶度残春。
今年寒食月无光，夜色才侵已上床。忆得双文通内里，玉栊深处暗闻香。
花笼微月竹笼烟，百尺丝绳拂地悬。忆得双文人静后，潜教桃叶送秋千。
寒轻夜浅绕回廊，不辨花丛暗辨香。忆得双文胧月下，小楼前后捉迷藏。
山榴似火叶相兼，亚拂塼阶半拂檐。忆得双文独披掩，满头花草倚新帘。
春冰消尽碧波湖，漾影残霞似有无。忆得双文衫子薄，钿头云暎褪红酥。
莫画长眉画短眉，斜红伤竖莫伤垂。人人总解争时势，都大须看各自宜。
帝下真符召玉真，偶逢游女暂相亲。素书三卷留为赠，从向人间说向人。
风弄花枝月照阶，醉和春睡倚香怀。依稀似觉双环动，潜被萧郎卸玉钗。
莺声撩乱曙灯残，暗觅金钗动晓寒。犹带春酲懒相送，樱桃花下隔帘看。
琉璃波面月笼烟，暂逐萧郎走上天。今日归时最肠断，回江还是夜来船。
花枝临水复临堤，闲照江流亦照泥。千万春风好抬举，夜来曾有凤皇栖。
春来频到宋家东，垂袖开怀待好风。莺藏柳暗无人语，惟有墙花满树红。
深院无人草树光，娇莺不语趁阴藏。等闲弄水浮花片，流出门前赚阮郎。
延英引对碧衣郎，江砚宣毫各别床。天子下帘亲考试，宫人手里过茶汤。
刘郎不用闲惆怅，且作花间共醉人。算得贞元旧朝士，几人同见太和春。
君应怪我留连久，我欲与君辞别难。白头徒侣渐稀少，明日恐君无此欢。
自识君来三度别，这回白尽老髭须。恋君不去君须会，知得后回相见无。
弄玉潜过玉树时，不教青鸟出花枝。的应未有诸人觉，只是严朗不得知。
犹欠一宵轮未满，紫霞红衬碧云端。谁能唤得姮娥下，引向堂前子细看。
红染桃花雪压棃，玲珑鸡子鬬赢时。今年不是明寒食，暗地秋千别有期。
劝尔诸僧好护持，不须垂钓引青丝。云山莫厌看经坐，便是浮生得道时。
帝子吹箫逐凤皇，空留仙洞号华阳。落花何处堪惆怅，头白宫人埽影堂。
不堪红叶青苔地，又是凉风暮雨天。莫怪独吟秋思苦，比君校近二毛年。
宠辱忧欢不到情，任他朝市自营营。独寻秋景城东去，白鹿原头信马行。
华阳观里仙桃发，把酒看花心自知。争忍开时不同醉，明朝后日即空枝。
莫悲金谷园中月，莫叹天津桥上春。若学多情寻往事，人间何处不伤神。
忽忆前年科第后，此时鸡鹤暂同群。秋风惆怅须吹散，鸡在中庭鹤在云。
人道秋中明月好，欲邀同赏意如何。华阳洞里秋坛上，今夜清光此处多。
春来无伴闲游少，行乐三分减二分。何况今朝杏园里，闲人逢尽不逢君。
不见刘君来近远，门前两度满枝花。朝来惆怅宣平过，柳巷当头第一家。
村南无限桃花发，唯我多情独自来。日暮风吹红满地，无人解惜为谁开。
慈恩春色今朝尽，尽日裴回倚寺门。惆怅春归留不得，紫藤花下渐黄昏。
香胜烧兰红胜霞，城中最数令公家。人人散后君须看，归到江南无此花。
移根易地莫憔悴，野外庭前一种春。少府无妻春寂寞，花开将尔当夫人。
自怜幽会心期阻，复愧嘉招书信频。王事牵身去不得，满山松雪属他人。
百岁几回同酩酊，一年今日最芳菲。愿将花赠天台女，留取刘郎到夜归。
杨氏弟兄俱醉卧，披衣独起下高斋。夜深不语中庭立，月照藤花影上阶。
春初携手春深散，无日花间不醉狂。别后何人堪共醉，犹残十日好风光。
金光门外昆明路，半醉腾腾信马回。数日非关王事系，牡丹花尽始归来。
乱峰深处云居路，共蹋花行独惜春。胜地本来无定主，大都山属爱山人。
霄汉风尘俱是系，蔷薇花委故山深。怜君独向涧中立，一把红芳三处心。
今年到时夏云白，去年来时秋树红。两度见山心有愧，皆因王事到山中。
文略也从牵吏役，质夫何故恋嚣尘。始知解爱山中宿，千万人中无一人。
莫羡蓬莱鸾鹤侣，道成羽翼自生身。君看名在丹台者，尽是人间修道人。
雪尽终南又欲春，遥怜翠色对红尘。千车万马九衢上，回首看山无一人。
芳意将阑风又吹，白云离叶雪辞枝。集贤雠校无闲日，落尽瑶花君不知。
欲入中门泪满巾，庭花无主两回春。轩窗帘幕皆依旧，只是堂前欠一人。
九月徐州新战后，悲风杀气满山河。唯有流沟山下寺，门前依旧白云多。
多病多愁心自知，行年未老发先衰。随梳落去何须惜，不落终须变作丝。
成名共记甲科上，署吏同登芸阁间。唯是尘心殊道性，秋蓬常转水长闲。
邯郸驿里逢冬至，抱膝灯前影伴身。想得家中夜深坐，还应说著远行人。
黄金不惜买蛾眉，拣得如花三四枝。歌舞教成心力尽，一朝身去不相随。
暗将心地出人间，五六年来人怪闲。自嫌恋著未全尽，犹爱云泉多在山。
袖里新诗十首馀，吟看句句是琼琚。如何持此将干谒，不及公卿一字书。
风竹松烟昼掩关，意中长似在深山。无人不怪长安住，何独朝朝暮暮间。
厌从薄宦校青简，悔别故山思白云。犹喜兰台非傲吏，归时应免动移文。
故园望断欲何如，楚水吴山万里馀。今日因君访兄弟，数行乡泪一封书。
諠諠车骑帝王州，羇病无心逐胜游。明月春风三五夜，万人行乐一人愁。
江海漂漂共旅游，一尊相劝散穷愁。夜深醒后愁还在，雨滴梧桐山馆秋。
风香露重棃花湿，草舍无灯愁未入。南邻北里歌吹时，独倚柴门月中立。
地僻门深少送迎，披衣闲坐养幽情。秋庭不埽携藤杖，闲蹋梧桐黄叶行。
半死梧桐老病身，重泉一念一伤神。手携穉子夜归院，月冷空房不见人。
路傍寒食行人尽，独占春愁在路旁。马上垂鞭愁不语，风吹百草野田香。
烟叶葱茏苍麈尾，霜皮剥落紫龙鳞。欲知松老看尘壁，死却题诗几许人。
人生何事心无定，宿昔如今意不同。宿昔愁身不得老，如今恨作白头翁。
泪眼凌寒冻不流，每经高处即回头。遥知别后西楼上，应凭阑干独自愁。
十一月中长至夜，三千里外远行人。若为独宿杨梅馆，冷枕单床一病身。
悲君老别我霑巾，七十无家万里身。愁见舟行风又起，白头浪里白头人。
炉火欲销灯欲尽，夜长相对百忧生。他时诸处重相见，莫忘今宵灯下情。
偶献子虚登上第，却吟招隐忆中林。春萝秋桂莫惆怅，纵有浮名不系心。
不用裁为鸣凤管，不须截作钓鱼竿。千花百草凋零后，留向纷纷雪里看。
酒盏酌来须满满，花枝看即落纷纷。莫言三十是年少，百岁三分已一分。
相思夕上松台立，蛩思蝉声满耳秋。惆怅东亭风月好，主人今夜在鄜州。
忽忆芳时频酩酊，却寻醉处重裴回。杏花结子春深后，谁解多情又独来。
独来独去何人识，厩马朝衣野客心。闲爱无风水边坐，杨花不动树阴阴。
花时同醉破春愁，醉折花枝当酒筹。忽忆故人天际去，计程今日到凉州。
三十年来坐对山，唯将无事化人间。斋时往往闻钟笑，一食何如不食闲。
欲寻秋景闲行去，君病多慵我兴孤。可惜今朝山最好，强能骑马出来无。
赐酒盈杯谁共持，宫花满把独相思。相思只傍花边立，尽日吟君咏菊诗。
怜君马瘦衣裘薄，许到江东访鄙夫。今日正闲天又暖，可能扶病暂来无。
曲江柳条渐无力，杏园伯劳初有声。可怜春浅游人少，好傍池边下马行。
夜泪暗销明月幌，春肠遥断牡丹庭。人间此病治无药，唯有楞伽四卷经。
无月无灯寒食夜，夜深犹立暗花前。忽因时节惊年几，四十如今欠一年。
花园欲去去应迟，正是风吹狼藉时。近西数树犹堪醉，半落春风半在枝。
宫漏三声知半夜，好风凉月满松筠。此时闲坐寂无语，药树影中唯两人。
心绪万端书两纸，欲封重读意迟迟。五声宫漏初鸣夜，一点窗灯欲灭时。
年来白发两三茎，忆别君时髭未生。惆怅料君应满鬓，当初是我十年兄。
莫道岐州三日程，其如风雪一身行。与君况是经年别，暂到城来又出城。
归骑纷纷满九衢，放朝三日为泥涂。不知雨雪江陵府，今日排衙得免无。
岁去年来尘土中，眼看变作白头翁。如何办得归山计，两顷村田一亩宫。
松雪无尘小院寒，闭门不似住长安。烦君想我看心坐，报道心空无可看。
雪中重寄雪山偈，问荅殷勤四句中。本立空名缘破妄，若能无妄亦无空。
独酌花前醉忆君，与君春别又逢春。惆怅银杯来处重，不曾盛酒劝闲人。
残红零落无人赏，雨打风摧花不全。诸处见时犹怅望，况当元九小亭前。
秋思太白峰头雪，晴忆仙游洞口云。未报皇恩归未得，惭君为寄北山文。
旧峰松雪旧溪云，怅望今朝遥属君。共道使臣非俗吏，南山莫动北山文。
惆怅阶前红牡丹，晚来唯有两枝残。明朝风起应吹尽，夜惜衰红把火看。
寂寞萎红低向雨，离披破艳散随风。晴明落地犹惆怅，何况飘零泥土中。
相逢俱叹不闲身，直日常多斋日频。晓鼓一声分散去，明朝风景属何人。
前日归时花正红，今夜宿时枝半空。坐惜残芳君不见，风吹狼藉月明中。
拙诗在壁无人爱，鸟污苔侵文字残。唯有多情元侍御，绣衣不惜拂尘看。
万重青嶂蜀门口，一树红花山顶头。春尽忆家归未得，低红如解替君愁。
叶如裙色碧绡浅，花似芙蓉红粉轻。若使此花兼解语，推囚御史定违程。
山邮花木似平阳，愁杀多情骢马郎。还似升平池畔坐，低头向水自看妆。
江上何人夜吹笛，声声似忆故园春。此时闻者堪头白，况是多愁少睡人。
露湿墙花春意深，西廊月上半床阴。怜君独卧无言语，唯我知君此夜心。
不明不暗胧胧月，不暖不寒慢慢风。独卧空床好天气，平明闲事到心中。
百牢关外夜行客，三殿角头宵直人。莫道近臣胜远使，其如同是不闲身。
靖安宅里当窗柳，望驿台前扑地花。两处春光同日尽，居人思客客思家。
棃花有思缘和叶，一树江头恼杀君。最似孀闺少年妇，白妆素袖碧纱裙。
入君旅梦来千里，闭我幽魂欲二年。莫忘平生行坐处，后堂阶下竹丛前。
蜀茶寄到但惊新，渭水煎来始觉珍。满瓯似乳堪持玩，况是春深酒渴人。
秋鸿过尽无书信，病戴纱巾强出门。独上荒台东北望，日西愁立到黄昏。
条桑初绿即为别，柿叶半红犹未归。不如村妇知时节，解为田夫秋𢭏衣。
自知气发每因情，情在何由气得平。若问病根深与浅，此身应与病齐生。
不入城门来五载，同时班列尽官高。何人牢落犹依旧，唯有江陵元士曹。
谷苗深处一农夫，面黑头斑手把锄。何意使人犹识我，就田来送相公书。
病来城里诸亲故，厚薄亲疏心总知。唯有蔚章于我分，深于同在翰林时。
微之谪去千馀里，太白无来十一年。今日见名如见面，尘埃壁上破窗前。
世缘未了治不得，孤负青山心共知。愁君又入都门去，即是红尘满眼时。
荒村破屋经年卧，寂绝无人问病身。唯有东都樊著作，至今书信尚殷勤。
红笺白纸两三束，半是君诗半是书。经年不展缘身病，今日开看生蠹鱼。
庭前尽日立到夜，灯下有时坐彻明。此情不语何人会，时复长吁一两声。
黄昏独立佛堂前，满地槐花满树蝉。大抵四时心总苦，就中肠断是秋天。
霜草苍苍虫切切，村南村北行人绝。独出前门望野田，月明荞麦花如雪。
暗虫唧唧夜绵绵，况是秋阴欲雨天。犹恐愁人暂得睡，声声移近卧床前。
寒食非长非短夜，春风不热不寒天。可怜时节堪相忆，何况无灯各早眠。
漠漠暗苔新雨地，微微凉露欲秋天。莫对月明思往事，损君颜色减君年。
春来眼暗少心情，点尽黄连尚未平。唯得君书胜得药，开缄未读眼先明。
传语李君劳寄马，病来唯著杖扶身。纵拟强骑无出处，却将牵与趁朝人。
摘得菊花携得酒，绕村骑马思悠悠。下邽田地平如掌，何处登髙望梓州。
田园莽苍经春早，篱落萧条尽日风。若问经过谈笑者，不过田舍白头翁。
满面胡沙满鬓风，眉销残黛脸销红。愁苦辛勤憔悴尽，如今却似画图中。
汉使却回凭寄语，黄金何日赎蛾眉。君王若问妾颜色，莫道不知宫里时。
老游春饮莫相违，不独花稀人亦稀。更劝残杯看日影，犹应趁得鼓声归。
容貌一日减一日，心情十分无九分。每逢陌路犹嗟叹，何况今朝是见君。
青苔故里怀恩地，白发新生抱病身。涕泪虽多无哭处，永宁门馆属他人。
谏垣几见迁遗补，宪府频闻转殿监。独有咏诗张太祝，十年不改旧官衔。
刘家墙上花还发，李十门前草又春。处处伤心心始悟，多情不及少情人。
莫怪相逢无笑语，感今思旧戟门前。张家伯仲偏相似，每见清扬一惘然。
年年老去欢情少，处处春来感事深。时到仇家非爱酒，醉时心胜醒时心。
旧游分散人零落，如此伤心事几条。会逐禅师坐禅去，一时灭尽定中消。
榆荚抛钱柳展眉，两人并马语行迟。还似往年安福寺，共君私试却回时。
惊风吹起塞鸿群，半拂平沙半入云。为问昭君月下听，何如苏武雪中闻。
赋句诗章妙入神，未年三十即无身。常嗟薄命形憔悴，若比弘贞是幸人。
忽惊映树新开屋，却似当檐故种花。可惜年年红似火，今春始得属元家。
堆土渐高山意出，终南移入户庭间。玉峰蓝水应惆怅，恐见新山望旧山。
亭脊太高君莫拆，东家留取当西山。好看落日斜衔处，一片春岚映半环。
白金换得青松树，君既先栽我不栽。幸有西风易凭仗，夜深偷送好声来。
蒲池村里匆匆别，沣水桥边兀兀回。行到城门残酒醒，万重离恨一时来。
忆昔初年三十二，当时秋思已难堪。若为重入华阳院，病鬓愁心四十三。
莫怪近来都不饮，几回因醉却霑巾。谁料平生狂酒客，如今变作酒悲人。
朱门深锁春池满，岸落蔷薇水浸莎。毕竟林塘谁是主，主人来少客来多。
朱绂仙郎白雪歌，和人虽少爱人多。明朝说与诗人道，水部如今不姓何。
天阴一日便堪愁，何况连宵雨不休。一种雨中君最苦，偏梁阁道向通州。
微之诗卷忆同开，假日多应不入台。好句无人堪共咏，冲泥蹋水就君来。
浅色縠衫轻似雾，纺花纱袴薄于云。莫嫌轻薄但知著，犹恐通州热杀君。
白花冷澹无人爱，亦占芳名道牡丹。应似东宫白赞善，被人还唤作朝官。
别来老大苦修道，炼得离心成死灰。平生忆念消磨尽，昨夜因何入梦来。
风动翠条腰袅娜，露垂红萼泪阑干。移他到此须为主，不别花人莫使看。
自入台来见面稀，班中遥得揖容辉。早知相忆来相访，悔待江头明月归。
人人避暑走如狂，独有禅师不出房。可是禅房无热到，但能心静即身凉。
顾我镜中悲白发，尽君花下醉青春。不缘眼痛兼身病，可是尊前第二人。
满窗明月满帘霜，被冷灯残拂卧床。燕子楼中霜月夜，秋来只为一人长。
钿晕罗衫色似烟，几回欲著即潸然。自从不舞霓裳曲，叠在空箱十一年。
今春有客洛阳回，曾到尚书墓上来。见说白杨堪作柱，争教红粉不成灰。
草草辞家忧后事，迟迟去国问前途。望秦岭上回头立，无限秋风吹白须。
蓝桥春雪君归日，秦岭秋风我去时。每到驿亭先下马，循墙绕柱觅君诗。
韩公堆北涧西头，冷雨凉风拂面秋。努力南行少惆怅，江州犹似胜通州。
商州馆里停三日，待得妻孥相逐行。若比李三犹自胜，儿啼妇哭不闻声。
往来同路不同时，前后相思两不知。行过关门三四里，榴花不见见君诗。
安南远进红鹦鹉，色似桃花语似人。文章辩慧皆如此，笼槛何年出得身。
卧逃秦乱起安刘，舒卷如云得自由。若有精灵应笑我，不成一事谪江州。
自学坐禅休服药，从他时复病沈沈。此身不要全彊健，彊健多生人我心。
人生四十未全衰，我为愁多白发垂。何故水边双白鹭，无愁头上亦垂丝。
大江深处月明时，一夜吟君小律诗。应有水仙潜出听，翻将唱作步虚词。
白雪楼中一望乡，青山蔟蔟水茫茫。朝来渡口逢京使，说道烟尘近洛阳。
三声猿后垂乡泪，一叶舟中载病身。莫凭水窗南北望，月明月暗总愁人。
我梳白发添新恨，君埽青蛾减旧容。应被傍人怪惆怅，少年离别老相逢。
暗上江堤还独立，水风霜气夜棱棱。回看深浦停舟处，芦荻花中一点灯。
把君诗卷灯前读，诗尽灯残天未明。眼痛灭灯犹暗坐，逆风吹浪打船声。
厨无烟火室无妻，篱落萧条屋舍低。每日将何疗饥渴，井华云粉一刀圭。
去国辞家谪异方，中心自怪少忧伤。为寻庄子知归处，认得无何是本乡。
壮日苦曾惊岁月，长年都不惜光阴。为学空门平等法，先齐老少死生心。
半故青衫半白头，雪风吹面上江楼。禅功自见无人觉，合是愁时亦不愁。
若不坐禅销妄想，即须行醉放狂歌。不然秋月春风夜，争那闲思往事何。
花脸云鬟坐玉楼，十三弦里一时愁。凭君向道休弹去，白尽江州司马头。
江回望见双华表，知是浔阳西郭门。犹去孤舟三四里，水烟沙雨欲黄昏。
木落天晴山翠开，爱山骑马入山来。心知不及柴桑令，一宿西林便却回。
山吐晴岚水放光，辛夷花白柳梢黄。但知莫作江西意，风景何曾异帝乡。
草烟低重水花明，从道风光似帝京。其奈山猿江上叫，故乡无此断肠声。
漠漠纷纷不奈何，狂风急雨两相和。晚来怅望君知否，枝上稀疏地上多。
亦知官舍非吾宅，且𣃁山樱满院栽。上佐近来多五考，少应四度见花开。
一丛暗澹将何比，浅碧笼裙衬紫巾。除却微之见应爱，人间少有别花人。
闻道移居村坞间，竹林多处独开关。故来不是求他事，暂借南亭一望山。
一眼汤泉流向东，浸泥浇草煖无功。骊山温水因何事，流入金铺玉甃中。
西江风候接南威，暑气常多秋气微。犹道江州最凉冷，至今九月著生衣。
叶展影翻当砌月，花开香散入帘风。不如种在天池上，犹胜生于野水中。
天台岭上凌霜树，司马厅前委地丛。一种不生明月里，山中犹校胜尘中。
平生相见即眉开，静念无如李与崔。各是天涯为刺史，缘何不觅九江来。
倚石攀箩歇病身，青笻竹仗白纱巾。他时画出庐山障，便是香炉峰上人。
三日欢游辞曲水，二年愁卧在长沙。每登高处长相忆，何况兹楼属庾家。
人间四月芳菲尽，山寺桃花始盛开。长恨春归无觅处，不知转入此中来。
箬岘亭东有小池，早荷新荇绿参差。中宵把火行人发，惊起双栖白鹭鸶。
建昌江水县门前，立马教人唤渡船。忽似往年归蔡渡，草风沙雨渭河边。
伤心一尉便终身，叔母年高新妇贫。一片绿衫消不得，腰金拖紫是何人。
昔为东掖垣中客，今作西方社内人。手把杨枝临水坐，闲思往事似前身。
垂鞭相送醉醺醺，遥见庐山指似君。想君初觉从军乐，未爱香炉峰上云。
东林寺里西廊下，石片镌题数首诗。言句怪来还校别，看名知是老汤师。
声似胡儿弹舌语，愁如塞月恨边云。闲人暂听犹眉敛，可使和蕃公主闻。
自从苦学空门法，销尽平生种种心。唯有诗魔降未得，每逢风月一闲吟。
小树山榴近砌栽，半含红萼带花来。争知司马夫人妒，移到庭前便不开。
藤花浪拂紫茸条，菰叶风翻绿剪刀。闲弄水芳生楚思，时时合眼咏离骚。
晨起临风一惆怅，通川湓水断相闻。不知忆我因何事，昨夜三回梦见君。
泉落青山出白云，萦村绕郭几家分。自从引作池中水，深浅方圆一任君。
龙门点额意何如，红尾青鬐却返初。见说在天行雨苦，为龙未必胜为鱼。
怜渠已解咏诗章，摇膝支颐学二郎。莫学二郎吟太苦，才年四十鬓如霜。
未济卦中休卜命，参同契里莫劳心。无如饮此销愁物，一饷愁消直万金。
碧荑红缕今何在，风雨飘将去不回。惆怅去年墙下地，今春唯有荠花开。
病不出门无限时，今朝强出与谁期。经年不上江楼醉，劳动春风飏酒旗。
三千里外卧江州，十五年前哭老刘。昨夜梦中彰敬寺，死生魂魄暂同游。
本结菩提香火社，为嫌烦恼电泡身。不须惆怅从师去，先请西方作主人。
红旗破贼非吾事，黄纸除书无我名。唯共嵩阳刘处士，围棋赌酒到天明。
老辞游冶寻花伴，病别荒狂旧酒徒。更恐五年三岁后，些些谭笑亦应无。
相忆采君诗作障，自书自勘不辞劳。障成定被人争写，从此南中纸价高。
君写我诗盈寺壁，我题君句满屏风。与君相遇知何处，两叶浮萍大海中。
顾我长年头似雪，饶君壮岁气如云。朱颜今日虽欺我，白发他时不放君。
忧人何处可消忧，碧瓮红栏湓水头。从此浔阳风月夜，崔公楼替庾公楼。
五年不入慈恩寺，今日寻师始一来。欲知火宅焚烧苦，方寸如今化作灰。
空王百法学未得，姹女丹砂烧即飞。事事无成身老也，醉乡不去欲何归。
两鬓千茎新似雪，十分一盏欲如泥。酒狂又引诗魔发，日午悲吟到日西。
浔阳少有风情客，招宿湖亭尽却回。水槛虚凉风月好，夜深谁共阿怜来。
江柳影寒新雨地，塞鸿声急欲霜天。愁君独向沙头宿，水遶芦花月满船。
身名身事两蹉跎，试就先生问若何。从此神仙学得否，白须虽有未为多。
欲上瀛州临别时，赠君十首步虚词。天仙若爱应相问，可道江州司马诗。
花纸瑶缄松墨字，把将天上共谁开。试呈王母如堪唱，发遣双成更取来。
身得贰师馀气概，家藏都尉旧诗章。江南别有楼船将，燕颔虬须不姓杨。
良时光景长虚掷，壮岁风情已暗销。忽忆同为校书日，每年同醉是今朝。
靖安院里辛夷下，醉笑狂吟气最麤。莫问别来多少苦，低头看取白髭须。
银章暂假为专城，贺客来多懒起迎。似挂绯衫衣架上，朽株枯竹有何荣。
正听山鸟向阳眠，黄纸除书落枕前。为感君恩须暂起，炉峰不拟住多年。
久眠褐被为居士，忽挂绯袍作使君。身出草堂心不出，庐山未要勒移文。
三间茅舍向山开，一带山泉遶舍回。山色泉声莫惆怅，三年官满却归来。
翠幕红筵高在云，歌钟一曲万家闻。路人指点滕王阁，看送忠州白使君。
好去民曹李判官，少贪公事且谋欢。男儿未死争能料，莫作忠州刺史看。
巫女庙花红似粉，昭君村柳翠于眉。诚知老去风情少，见此争无一句诗。
八十秦翁老不归，南宾太守乞寒衣。再三怜汝非他意，天宝遗民见渐稀。
如折芙蓉栽旱地，似抛芍药挂高枝。云埋水隔无人识，唯有南宾太守知。
红似燕支腻如粉，伤心好物不须臾。山中风起无时节，明日重来得在无。
已愁花落荒岩底，复恨根生乱石间。几度欲移移不得，天教抛掷在深山。
巴童巫女竹枝歌，懊恼何人怨咽多。暂听遣君犹怅望，长闻教我复如何。
胡麻饼样学京都，面脆油香新出炉。寄与饥馋杨大使，尝看得似辅兴无。
花房腻似红莲朵，艳色鲜如紫牡丹。唯有诗人能解爱，丹青写出与君看。
蕃草席铺枫叶岸，竹枝歌送菊花杯。明年尚作南宾守，或可重阳更一来。
竞渡相传为汨罗，不能止遏意无他。自经放逐来憔悴，能校灵均死几多。
闻君泽畔伤春草，忆在天门街里时。漠漠凄凄愁满眼，就中惆怅是江蓠。
东都绿李万州栽，君手封题我手开。把得欲尝先怅望，与渠同别故乡来。
秋蕣晚英无艳色，何因栽种在人家。使君自别罗敷面，争解回头爱白花。
反照前山云树明，从君苦道似华清。试听肠断巴猿叫，早晚骊山有此声。
红颗珍珠诚可爱，白须太守亦何痴。十年结子知谁在，自向庭中种荔枝。
天涯深峡无人地，岁暮穷阴欲夜天。不向东楼时一醉，如何拟过二三年。
莫辞数数醉东楼，除醉无因破得愁。唯有绿樽红烛下，暂时不似在忠州。
自知清冷似冬凌，每被人呼作律僧。今夜酒醺罗绮暖，被君融尽玉壶冰。
瞿唐峡口水烟低，白帝城头月向西。唱到竹枝声咽处，寒猿暗鸟一时啼。
竹枝苦怨怨何人，夜静山空歇又闻。蛮儿巴女齐声唱，愁杀江楼病使君。
巴东船舫上巴西，波面风生雨脚齐。水蓼冷花红簇簇，江蓠湿叶碧凄凄。
江畔谁人唱竹枝，前声断咽后声迟。怪来调苦缘词苦，多是通州司马诗。
江上新楼名四望，东西南北水茫茫。无由得与君携手，同凭栏干一望乡。
忠万楼中南北望，南州烟水北州云。两州何事偏相忆，各是笼禽作使君。
身入青云无见日，手栽红树又逢春。唯留花向楼前著，故故抛愁与后人。
明月峡边逢制使，黄茅岸上是忠州。到城莫说忠州恶，无益虚教杨八愁。
碧油幢下捧新诗，荣贱虽殊共一悲。涕泪满襟君莫怪，甘泉侍从最多时。
三杯嵬峩忘机客，百衲头陀任运僧。又有放慵巴郡守，不营一事共腾腾。
同事空王岁月深，相思远寄定中吟。遥知清净中和化，祗用金刚三昧心。
暮春风景初三日，流世光阴半百年。欲作闲游无好伴，半江惆怅却回船。
四十九年身老日，一百五夜月明天。抱膝思量何事在，痴男𫘤女唤秋千。
龙昌寺底开山路，巴子台前种柳林。官职家乡都忘却，谁人会得使君心。
宦情斗擞随尘去，乡思销磨逐日无。唯拟腾腾作闲事，遮渠不道使君愚。
荔枝新熟鸡冠色，烧酒初开琥珀香。欲摘一枝倾一盏，西楼无客共谁尝。
香球趁拍回环匼，花盏抛巡取次飞。自入春来未同醉，那能夜去独先归。
三年留滞在江城，草树禽鱼尽有情。何处殷勤重回首，东坡桃李种新成。
花林好住莫憔悴，春至但知依旧春。楼上明年新太守，不妨还是爱花人。
穿桥迸竹不依行，恐碍行人被损伤。我去自惭遗爱少，不教君得似甘棠。
遥闻旅宿梦兄弟，应为邮亭名棣华。名作棣华来早晚，自题诗后属杨家。
与君前后多迁谪，五度经过此路隅。笑问中庭老桐树，这回归去免来无。
禁苑残莺三四声，景迟风慢暮春情。日西无事墙阴下，闲蹋宫花独自行。
青门柳枝软无力，东风吹作黄金色。街东酒薄醉易醒，满眼春愁销不得。
行人南北分征路，流水东西接御沟。终日坡前恨离别，谩名长乐是长愁。
夜长无睡起阶前，寥落星河欲曙天。十五年来明月夜，何曾一夜不孤眠。
红烛清樽久延伫，出门入门天欲曙。星稀月落竟不来，烟柳胧胧鹊飞去。
春入长洲草又生，鹧鸪飞起少人行。年深不辨娃宫处，夜夜苏台空月明。
曾栽杨柳江南岸，一别江南两度春。遥忆青青江岸上，不知攀折是何人。
悠悠一别已三年，相望相思明月天。肠断青天望明月，别来三十六回圆。
深浅檐花千万枝，碧纱窗外啭黄鹂。残妆含泪下帘坐，尽日伤春春不知。
泪湿罗巾梦不成，夜深前殿按歌声。红颜未老恩先断，斜倚薰笼坐到明。
金马东门只日开，汉庭待诏重仙才。第三松树非华表，那得辽东鹤下来。
再游巫峡知何日，总是秦人说向谁。长忆小楼风月夜，红栏干上两三枝。
朝客朝回回望好，尽纡朱紫佩金银。此时独与君为伴，马上青袍唯两人。
凤阁舍人京亚尹，白头俱未著绯衫。南宫起请无消息，朝散何时得入衔。
酒后高歌且放狂，门前闲事莫思量。犹嫌小户长先醒，不得多时住醉乡。
丝纶阁下文书静，钟鼓楼中刻漏长。独坐黄昏谁是伴，紫薇花对紫微郎。
雨露由来一点恩，争能遍布及千门。三千宫女胭脂面，几个春来无泪痕。
乍来天上宜清净，不用回头望故山。纵有旧游君莫忆，尘心起即堕人间。
独行独语曲江头，回马迟迟上乐游。萧飒凉风与衰鬓，谁教计会一时秋。
紫袖红弦明月中，自弹自感暗低容。弦凝指咽声停处，别有深情一万重。
远壁秋声虫络丝，入檐新影月低眉。床帷半故帘旌断，仍是初寒欲夜时。
自问有何惆怅事，寺门临入却迟回。李家哭泣元家病，柿叶红时独自来。
黑花满眼丝满头，早衰因病病因愁。宦途气味已谙尽，五十不休何日休。
渠水暗流春冻解，风吹日炙不成凝。凤池冷暖君谙在，二月因何更有冰。
紫微合底送君回，第二厅帘下不开。莫恋汉南风景好，岘山花尽早归来。
小园新种红樱树，闲遶花行便当游。何必更随鞍马队，冲泥蹋雨曲江头。
晓来红萼凋零尽，但见空枝四五株。前日狂风昨夜雨，残芳更合得存无。
李君殁后共谁游，柳岸荷亭两度秋。独绕曲江行一匝，依前还立水边愁。
青青一树伤心色，曾入几人离恨中。为近都门多送别，长条折尽减春风。
白头垂泪话梨园，五十年前雨露恩。莫问华清今日事，满山红叶鏁宫门。
一道残阳铺水中，半江瑟瑟半江红。可怜九月初三夜，露似真珠月似弓。
春风摇荡自东来，折尽樱桃绽尽梅。惟馀思妇愁眉结，无限春风吹不开。
寒月沈沈洞房静，真珠帘外梧桐影。秋霜欲下手先知，灯底裁缝剪刀冷。
云露青天月漏光，中庭立久却归房。水窗席冷未能卧，挑尽残灯秋夜长。
菱叶萦波荷飐风，荷花深处小船通。逢郎欲语低头笑，碧玉搔头落水中。
娉婷十五胜天仙，白日姮娥旱地莲。何处闲教鹦鹉语，碧纱窗下绣床前。
斜凭绣床愁不动，红绡带缓绿鬟低。辽阳春尽无消息，夜合花前日又西。
江州去日听筝夜，白发新生不愿闻。如今格是头成雪，弹到天明亦任君。
弦清拨剌语铮铮，背却残灯就月明。赖是心无惆怅事，不然争奈子弦声。
秋水莲冠春草裙，依稀风调似文君。烦君玉指分明语，知是琴心佯不闻。
玉轸朱弦瑟瑟徽，吴娃征调奏湘妃。分明曲里愁云雨，似道萧萧郎不归。
往恨今愁应不殊，题诗梁下又踟蹰。羡君犹梦见兄弟，我到天明睡亦无。
劫风火起烧荒宅，苦海波生荡破船。力小无因救焚溺，清凉山下且安禅。
日下风高野路凉，缓驱疲马暗思乡。渭村秋物应如此，枣赤梨红稻穗黄。
虚白堂前衙退后，更无一事到中心。移床就日檐间卧，卧咏闲诗侧枕琴。
紫粉笔含尖火焰，红胭脂染小莲花。芳情乡思知多少，恼得山僧悔出家。
谢安山下空携妓，柳恽洲边只赋诗。争及湖亭今日会，嘲花咏水赠蛾眉。
大见腾腾诗酒客，不忧生计似君稀。到舍将何作寒食，满船唯载树阴归。
暗诵黄庭经在口，闲携青竹杖随身。晚花新笋堪为伴，独入林行不要人。
紫房日照胭脂拆，素艳风吹腻粉开。怪得独饶脂粉态，木兰曾作女郎来。
重重照影看容鬓，不见朱颜见白丝。失却少年无处觅，泥他湖水欲何为。
南馆西轩两树樱，春条长足夏阴成。素华朱实今虽尽，碧叶风来别有情。
晚凉思饮两三杯，召得江头酒客来。莫怕秋无伴醉物，水莲花尽木莲开。
秋爱冷吟春爱醉，诗家眷属酒家仙。若教早被浮名系，可得闲游三十年。
乱蓬为鬓布为巾，晓蹋寒山自负薪。一种钱唐江畔女，著红骑马是何人。
云水埋藏恩德洞，簪裾束缚使君身。暂来不宿归州去，应被山呼作俗人。
头陀独宿寺西峰，百尺禅庵半夜钟。烟月苍苍风瑟瑟，更无杂树对山松。
形羸自觉朝飡减，睡少偏知夜漏长。实事渐消虚事在，银鱼金带遶腰光。
二毛晓落梳头懒，两眼春昏点药频。唯有闲行犹得在，心情未到不如人。
小书楼下千竿竹，深火炉前一盏灯。此处与谁相伴宿，烧丹道士坐禅僧。
莫言鲁国书生懦，莫把杭州刺史欺。醉客请君开眼望，绿杨风下有红旗。
何年植向仙坛上，早晚移栽到梵家。虽在人间人不识，与君名作紫阳花。
古人唱歌兼唱情，今人唱歌唯唱声。欲说向君君不会，试将此语问杨琼。
淡红花帔浅檀蛾，睡脸初开似剪波。坐对珠笼闲理曲，琵琶鹦鹉语相和。
烛下尊前一分手，舟中岸上两回头。归来虚白堂中梦，合眼先应到越州。
烟波尽处一点白，应是西陵古驿台。知在台边望不见，暮潮空送渡船回。
宴游寝食渐无味，杯酒管弦徒绕身。宾客欢娱僮仆饱，始知官职为它人。
三月尽是头白日，与春老别更依依。凭莺为向杨花道，绊惹春风莫放归。
席上争飞使君酒，歌中多唱舍人诗。不知明日休官后，逐我东山去是谁。
早潮才落晚潮来，一月周流六十回。不独光阴朝复暮，杭州老去被潮催。
已留旧政布中和，又付新词与艳歌。但是人家有遗爱，就中苏小感恩多。
正抽碧线绣红罗，忽听黄莺敛翠蛾。秋思冬愁春怅望，大都不称意时多。
凭仗江波寄一辞，不须惆怅报微之。犹胜往岁峡中别，滟滪堆边招手时。
主人头白官仍冷，去后怜君是底人。试谒会稽元相去，不妨相见却殷勤。
莫惜新衣舞柘枝，也从尘污汗霑垂。料君即却归朝去，不见银泥衫故时。
忆君我正泊行舟，望我君应上郡楼。万里月明同此夜，黄河东面海西头。
自别钱塘山水后，不多饮酒懒吟诗。欲将此意凭回櫂，报与西湖风月知。
辞章讽咏成千首，心行归依向一乘。坐倚绳床闲自念，前生应是一诗僧。
闲官卧疾绝经过，居处萧条近洛河。水北水南秋月夜，管弦声少杵声多。
君以旷怀宜静境，我因蹇步称闲官。闭门足病非高士，劳作云心鹤眼看。
天气妍和水色鲜，闲吟独步小桥边。池塘草绿无佳句，虚卧春窗梦阿怜。
非琴非瑟亦非筝，拨柱推弦调未成。欲散白头千万恨，只消红袖两三声。
欲随年少强游春，自觉风光不属身。歌舞屏风花障上，几时曾画白头人。
晚来篮轝雪中回，喜遇君家门正开。唯要主人青眼待，琴诗谈笑自将来。
洞房门上挂桑弧，香水盆中浴凤雏。还似初生三日魄，嫦娥满月即成珠。
爱惜肯将同宝玉，喜欢应胜得王侯。弄璋诗句多才思，愁杀无儿老邓攸。
洛阳陌上少交亲，履道城边欲暮春。崔在吴兴元在越，出门骑马觅何人。
君颜贵茂不清羸，君句雄华不苦悲。何事遣君还似我，髭须早白亦无儿。
子堕本从天竺寺，根盘今在阖闾城。当时应逐南风落，落向人间取次生。
霜雪压多虽不死，荆榛长疾欲相埋。长忧落在樵人手，卖作苏州一束柴。
池边新种七株梅，欲到花时点检来。莫怕长洲桃李妒，今年好为使君开。
闻道毗陵诗酒兴，近来积渐学姑苏。罨头新令从偷去，刮骨清吟得似无。
越调管吹留客曲，吴吟诗送暖寒杯。娃宫无限风流事，好遣孙心暂学来。
好风胧月清明夜，碧砌红轩刺史家。独绕回廊行复歇，遥听弦管暗看花。
一春惆怅残三日，醉问周郎忆得无。柳絮送人莺劝酒，去年今日别东都。
腰痛拜迎人客倦，眼昏勾押簿书难。辞官归去缘衰病，莫作陶潜范蠡看。
洛下田园久抛掷，吴中歌酒莫留连。嵩阳云树伊川月，已校归迟四五年。
已知腊子能裁服，复报龟儿解咏灯。巧妇才人常薄命，莫教男女苦多能。
写了吟看满卷愁，浅红笺纸小银钩。未容寄与微之去，已被人传到越州。
尘缨忽解诚堪喜，世网重来未可知。莫忘全吴馆中梦，岭南泥雨步行时。
半月悠悠在广陵，何楼何塔不同登。共怜筋力犹堪在，上到栖灵第九层。
扬州驿里梦苏州，梦到花桥水阁头。觉后不知冯侍御，此中昨夜共谁游。
姓白使君无丽句，名休座主有新文。禅心不合生分别，莫爱馀霞嫌碧云。
曾家机上闻投杼，尹氏园中见掇蜂。但以恩情生隙罅，何人不解作江充。
暗生魑魅蠹生虫，何异谗生疑阻中。但使武皇心似烛，江充不敢作江充。
山阳太守政严明，吏静人安无犬惊。不知灵药根成狗，怪得时闻吠夜声。
槐花雨润新秋地，桐叶风翻欲夜天。尽日后厅无一事，白头老监枕书眠。
百千家似围棋局，十二街如种菜畦。遥认微微入朝火，一条星宿五门西。
临高始见人寰小，对远方知色界空。回首却归朝市去，一稊米落太仓中。
兀兀出门何处去，新昌街晚树阴斜。马蹄知意缘行熟，不向杨家即庾家。
早风吹土满长衢，驿骑星轺尽疾驱。共笑篮舁亦称使，日驰一驿向东都。
吴中白藕洛中栽，莫恋江南花懒开。万里携归尔知否，红蕉朱槿不将来。
不独君嗟我亦嗟，西风北雪杀南花。不知月夜魂归处，鹦鹉洲头第几家。
兔园春雪梁王会，想对金罍咏玉尘。今日相如身在此，不知客右坐何人。
辞乡远隔华亭水，逐我来栖缑岭云。惭愧稻粱长不饱，未曾回眼向鸡群。
荒草院中池水畔，衔恩不去又经春。见君惊喜双回顾，应为吟声似主人。
使君何在在江东，池柳初黄杏欲红。有兴即来闲便宿，不知谁是主人翁。
龙门涧下濯尘缨，拟作闲人过此生。筋力不将诸处用，登山临水咏诗行。
晚起春寒慵裹头，客来池上偶同游。东台御史多提举，莫按金章系布裘。
高情雅韵三峰守，主领清光管白云。自笑亦曾为刺史，苏州肥腻不如君。
金马门前回剑珮，铁牛城下拥旌旗。他时万一为交代，留取甘棠三两枝。
幸与松筠相近栽，不随桃李一时开。杏园岂敢妨君去，未有花时且看来。
金英翠萼带春寒，黄色花中有几般。凭君与向游人道，莫作蔓菁花眼看。
把酒承花花落频，花香酒味相和春。莫言不是江南会，虚白亭中旧主人。
曲江西岸又春风，万树花前一老翁。遇酒逢花还且醉，若论惆怅事何穷。
怪君把酒偏惆怅，曾是贞元花下人。自别花来多少事，东风二十四回春。
老去将何散老愁，新教小玉唱伊州。亦应不得多年听，未教成时已白头。
嬴女偷乘凤去时，洞中潜歇弄琼枝。不缘啼鸟春饶舌，青琐仙郎可得知。
西来为看秦山雪，东去缘寻洛苑春。来去腾腾两京路，闲行除我更无人。
每逢人静慵多歇，不计程行困即眠。上得篮轝未能去，春风敷水店门前。
银花凿落从君劝，金屑琵琶为我弹。不独送春兼送老，更尝一着更听看。
低花树暎小妆楼，春入眉心两点愁。斜倚栏干背鹦鹉，思量何事不回头。
香醅浅酌浮如蚁，雪鬓新梳薄似蝉。为报洛城花酒道，莫辞送老二三年。
小亭门向月斜开，满地凉风满地苔。此院好弹秋思处，终须一夜抱琴来。
尚书清白临南海，虽饮贪泉心不回。唯向诗中得珠玉，时时寄到帝乡来。
高卧深居不见人，功名斗薮似灰尘。唯留一部清商乐，月下风前伴老身。
虫声冬思苦于秋，不解愁人闻亦愁。我是老翁听不畏，少年莫听白君头。
戛玉敲冰声未停，嫌云不遏入青冥。争得黄金满衫袖，一时抛与断年听。
拨拨弦弦意不同，胡啼番语两玲珑。谁能截得曹刚手，插向重莲衣袖中。
巧拙贤愚相是非，何如一醉尽忘机。君知天地中宽窄，雕鹗鸾皇各自飞。
蜗牛角上争何事，石火光中寄此身。随富随贫且欢乐，不开口笑是痴人。
丹砂见火去无迹，白发泥人来不休。赖有酒仙相暖热，松乔醉即到前头。
百岁无多时壮健，一春能几日晴明。相逢且莫推辞醉，听唱阳关第四声。
昨日低眉问疾来，今朝收泪吊人回。眼前流例君看取，且遣琵琶送一杯。
欲悟色空为佛事，故栽芳树在僧家。细看便是华严偈，方便风开智慧花。
檐前新叶覆残花，席上馀杯对早茶。好是老身销日处，谁能骑马傍人家。
昼听笙歌夜醉眠，若非月下即花前。如今老病须知分，不负春来二十年。
游山弄水携诗卷，看月寻花把酒杯。六事尽思君作伴，几时归到洛阳来。
耳根得听琴初畅，心地忘机酒半酣。若使启期兼解醉，应言四乐不言三。
琴中古曲是幽兰，为我殷勤更弄看。欲得身心俱静好，自弹不及听人弹。
铭旌官重威仪盛，骑吹声繁卤簿长。后魏帝孙唐宰相，六年七月葬咸阳。
墓门已闭笳箫去，唯有夫人哭不休。苍苍露草咸阳垅，此是千秋第一秋。
送葬万人皆惨淡，反虞驷马亦悲鸣。琴书剑珮谁收拾，三岁遗孤新学行。
病上篮舆相送来，衰容秋思两悠哉。凉风袅袅吹槐子，却请行人劝一杯。
寒宵劝酒君须饮，君是孤眠七十身。莫道非人身不煖，十分一盏煖于人。
毡帐胡琴出塞曲，兰塘越櫂弄潮声。何言此处同风月，蓟北江南万里情。
卧在漳滨满十旬，起为商皓伴三人。从今且莫嫌身病，不病何由索得身。
笙歌惆怅欲为别，风景阑珊初过春。争得遣君诗不苦，黄河岸上白头人。
乍到频劳问所须，所须非玉亦非珠。爱君水阁宜闲咏，每有诗成许去无。
墙西明月水东亭，一曲霓裳按小伶。不敢邀君无别意，弦生管涩未堪听。
白藕新花照水开，红窗小舫信风回。谁教一片江南兴，逐我殷勤万里来。
劳将白叟比黄公，今古由来事不同。我有商山君未见，清泉白石在胸中。
但喜暑随三伏去，不知秋送二毛来。更无别计相宽慰，故遣阳关劝一杯。
下马闲行伊水头，凉风清景胜春游。何事古今诗句里，不多说著洛阳秋。
右翅低垂左胫伤，可怜风貌甚昂藏。亦知白日青天好，未要高飞且养疮。
风飘雨洒帘帷故，竹暎松遮灯火深。宿客不来嫌冷落，一尊酒对一张琴。
问君移竹意如何，慎勿排行但间窠。多种少栽皆有意，大都少校不如多。
满园花菊郁金黄，中有孤丛色似霜。还似今朝歌酒席，白头翁入少年场。
贫无好物堪为信，双榼虽轻意不轻。愿奉谢公池上酌，丹心绿酒一时倾。
惯和麹糵堪盛否，重用盐梅试洗看。小器不知容几许，襄阳米贱酒升宽。
细水涓涓似泪流，日西惆怅小桥头。衰杨叶尽空枝在，犹被霜风吹不休。
八月凉风吹白幕，寝门廊下哭微之。妻孥朋友来相吊，唯道皇天无所知。
文章卓荦生无敌，风骨英灵殁有神。哭送咸阳北原上，可能随例作灰尘。
刘郎刘郎莫先起，苏台苏台隔云水。酒盏来从一百分，马头去便三千里。
不愁陌上春光尽，亦任庭前日影斜。面黑眼昏头雪白，老应无可更增加。
火急欢娱慎勿迟，眼看老病悔难追。尊前花下歌筵里，会有求来不得时。
晚从履道来归府，街路虽长尹不嫌。马上凉于床上坐，绿槐风透紫蕉衫。
夜上九潭谁是伴，云随飞盖月随杯。明年尚作三川守，此地兼将歌舞来。
白石清泉抛济口，碧幢红斾照河阳。邨人都不知时事，犹自呼为处士庄。
心如定水随形应，口似悬河逐病治。曾向众中先礼拜，西方去日莫相遗。
自出家来长自在，缘身一衲一绳床。令人见即心无事，每一相逢是道场。
荣华恩爱弃成唾，戒定真如和作香。今古虽殊同一法，瞿昙抛却转轮王。
梓潼眷属何年别，长寿坛场近日开。应是蜀人皆度了，法轮移向洛中来。
信意闲弹秋思时，调清声直韵疏迟。近来渐喜无人听，琴格高低心自知。
春风先发苑中梅，樱杏桃梨次第开。荠花榆荚深邨里，亦道春风为我来。
洛阳陌上春长在，惜别今来二十年。唯觅少年心不得，其馀万事尽依然。
早起或因携酒出，晚归多是看花回。若抛风景长闲坐，自问东京作底来。
花寒懒发鸟慵啼，信马闲行到日西。何处未春先有思，柳条无力魏王堤。
少年信美何曾久，春日虽迟不再中。欢笑胜愁歌胜哭，请君莫道等头空。
岂是交亲向我疏，老慵自爱闭门居。近来渐喜知闻断，免恼嵇康索报书。
今夜调琴忽有情，欲弹惆怅忆崔卿。何人解爱中徽上，秋思头边八九声。
子晋庙前山月明，人闻往往夜吹笙。鸾吟凤唱听无拍，多似霓裳散序声。
篮轝不乘乘晚凉，相寻不遇亦无妨。轻衣稳马槐阴下，自要闲行一两坊。
潭边霁后多清景，桥下凉来足好风。秋鹤一双船一只，夜深相伴月明中。
多见朱门富贵人，林园未毕即无身。我今幸作西亭主，已见池塘五度春。
绕池闲步看鱼游，正值儿童弄钓舟。一种爱鱼心各异，我来施食尔垂钩。
小桃闲上小莲船，半采红莲半白莲。不似江南恶风浪，芙蓉池在卧床前。
菱池如镜净无波，白点花稀青角多。时唱一声新水调，谩人道是采菱歌。
早世身如风里烛，暮年发似镜中丝。谁人断得人间事，少夭堪伤老又悲。
洗浪清风透水霜，水边闲坐一绳床。眼尘心垢见皆尽，不是秋池是道场。
不思北省烟霄地，不忆南宫风月天。唯忆静恭杨阁老，小园新雪煖炉前。
不思朱雀街东鼓，不忆青龙寺后钟。唯忆夜深新雪后，新昌台上七株松。
三乡过日君年几，今日君年五十馀。不独年催身亦变，校书郎变作尚书。
别时十七今头白，恼乱君心三十年。垂老休吟花月句，恐君更结后身缘。
莫惊宠辱虚忧喜，莫计恩雠浪苦辛。黄帝孔丘无处问，安知不是梦中身。
鹿疑郑相终难辨，蝶化庄生讵可知。假使如今不是梦，能长于梦几多时。
病眼少眠非守岁，老心多感又临春。火销灯尽天明后，便是平头六十人。
柳无气力枝先动，池有波纹冰尽开。今日不知谁计会，春风春水一时来。
自惭到府来周岁，惠爱威棱一事无。唯是改张官酒法，渐从浊水作醍醐。
日午微风且暮寒，春风冷峭雪干残。碧毡帐下红炉畔，试为来尝一盏看。
甘露太甜非正味，醴泉虽洁不芳馨。杯中此物何人别，柔旨之中有典刑。
忆昔羁贫应举年，脱衣典酒曲江边。十千一斗犹赊饮，何况官供不著钱。
烛泪夜黏桃叶袖，酒痕春污石榴裙。莫辞辛苦供欢宴，老后思量悔煞君。
莫嫌地窄林亭小，莫厌贫家活计微。大有高门鏁宽宅，主人到老不曾归。
东里素帷犹未彻，南邻丹旐又新悬。衡门蜗舍自惭愧，收得身来已五年。
世事平分众所知，何尝苦乐不相随。唯馀耽酒狂歌客，只有乐时无苦时。
黄醅绿醑迎冬熟，绛帐红炉逐夜开。谁道洛中多逸客，不将书唤不曾来。
欲去公门返野扉，预思泉竹已依依。更怜家酝迎春熟，一瓮醍醐待我归。
官初罢后归来夜，天欲明前睡觉时。起坐思量更无事，身心安乐复谁知。
夜深吟罢一长吁，老泪灯前湿白须。二十年前旧诗卷，十人酬和九人无。
昨夜凉风又飒然，萤飘叶坠卧床前。逢秋莫叹须知分，已过潘安三十年。
称意新官又少年，秋凉身健好朝天。青云上了无多路，却要徐驱稳著鞭。
新诗绝笔声名歇，旧卷生尘箧笥深。时向歌中闻一句，未容倾耳已伤心。
白露凋花花不残，凉风吹叶叶初干。无人解爱萧条境，更绕衰藂一匝看。
文昌列宿征还日，洛浦行云放散时。鹓鹭上天花逐水，无因再会白家池。
依仁台废悲风晚，履信池荒宿草春。自问老身骑马出，洛阳城里觅何人。
楼上金风声渐紧，月中银字韵初调。促张弦柱吹高管，一曲凉州入泬寥。
空山寂静老夫闲，伴鸟随云往复还。家酝满瓶书满架，半移生计入香山。
爱风岩上攀松盖，恋月潭边坐石棱。且共云泉结缘境，他生当作此山僧。
病来道士教调气，老去山僧劝坐禅。孤负春风杨柳曲，去年断酒到今年。
满池春水何人爱，唯我回看指似君。直似挼蓝新汁色，与君南宅染罗裙。
腻如玉指涂朱粉，光似金刀剪紫霞。从此时时春梦里，应添一树女郎花。
六幺水调家家唱，白雪梅花处处吹。古歌旧曲君休听，听取新翻杨柳枝。
陶令门前四五树，亚夫营里百千条。何似东都正二月，黄金枝映洛阳桥。
依依袅袅复青青，句引春风无限情。白雪花繁空扑地，绿丝条弱不胜莺。
红板江桥青酒旗，馆娃宫暖日斜时。可怜雨歇东风定，万树千条各自垂。
苏州杨柳任君夸，更有钱唐胜馆娃。若解多情寻小小，绿杨深处是苏家。
苏家小女旧知名，杨柳风前别有情。剥条盘作银环样，卷叶吹为玉笛声。
叶含浓露如啼眼，枝袅轻风似舞腰。小树不禁攀折苦，乞君留取两三条。
人言柳叶似愁眉，更有愁肠似柳丝。柳丝挽断肠牵断，彼此应无续得期。
言者不如知者默，此语吾闻于老君。若道老君是知者，缘何自著五千文。
庄生齐物同归一，我道同中有不同。遂性逍遥虽一致，莺凰终挍胜蛇虫。
乌鸢争食雀争窠，独立池边风雪多。尽日蹋冰翘一足，不鸣不动意如何。
鹰爪攫鸡鸡肋折，鹘拳蹴雁雁头垂。何如敛翅水边立，飞上云松栖稳枝。
有花有酒有笙歌，其奈难逢亲故何。近海饶风春足雨，白须太守闷时多。
平阳音乐随都尉，留滞三年在浙东。吴越声邪无法用，莫教偷入管弦中。
何郎小妓歌喉好，严老呼为一串珠。海味腥咸损声气，听看犹得断肠无。
戚里夸为贤驸马，儒家认作好诗人。鲁侯不得辜风景，沂水年年有暮春。
少年怪我问如何，何事朝朝醉复歌。号作乐天应不错，忧愁时少乐时多。
千首诗堆青玉案，十分酒写白金盂。回头却问诸年少，作个狂夫得了无。
南院今秋游宴少，西坊近日往来频。假如宰相池亭好，作客何如作主人。
岂独西坊来往频，偷闲处处作游人。衡门虽是栖迟地，不可终朝鏁老身。
集贤池馆从他盛，履道林亭勿自轻。往往归来嫌窄小，年年为主莫无情。
小水低亭自可亲，大池高馆不关身。林园莫妒裴家好，憎故怜新岂是人。
天宫阁上醉萧辰，丝管闲听酒慢巡。为向凉风清景道，今朝属我两三人。
狂歌箕踞酒尊前，眼不看人面向天。洛客最闲唯有我，一年四度到平泉。
主人晚入皇城宿，问客裴回何所须。池月幸闲无用处，今宵能借客游无。
忽辞洛下缘何事，拟向江南住几时。每过渡头应问法，无妨菩萨是船师。
细吟冯翊使君诗，忆作馀杭太守时。君有一般输我事，柘枝看校十年迟。
山路难行日易斜，烟村霜树欲栖鸦。夜归不到应闲事，热饮三杯即是家。
草色斑斑春雨晴，利仁坊北面西行。踟蹰立马缘何事，认得张家歌吹声。
洛阳堰上新晴日，长夏门前欲暮春。遇酒即沽逢树歇，七年此地作闲人。
村杏野桃繁似雪，行人不醉为谁开。赖逢山县卢明府，引我花前劝一杯。
路傍埋骨蒿草合，壁上题诗尘藓生。马死七年犹怅望，自知无乃太多情。
野店东头花落处，一条流水号罗敷。芳魂艳骨知何处，春草茫茫墓亦无。
隼旟归洛知何日，鹤驾还嵩莫过春。惆怅香山云水冷，明朝便是独游人。
西户最荣君好去，左冯虽稳我慵来。秋风一箸鲈鱼鲙，张翰摇头唤不回。
重裘暖帽宽毡履，小阁低窗深地炉。身稳心安眠未起，西京朝士得知无。
年老官高多别离，转难相见转相思。雪销酒尽梁王起，便是邹枚分散时。
貌随年老欲何如，兴遇春牵尚有馀。遥见人家花便入，不论贵贱与亲疏。
沧浪峡水子陵滩，路远江深欲去难。何似家池通小院，卧房阶下插鱼竿。
篱下先生时得醉，瓮间吏部暂偷闲。何如家酝双鱼榼，雪夜花时长在前。
鸳鸯怕捉竟难亲，鹦鹉虽笼不著人。何似家禽双白鹤，闲行一步亦随身。
树根雪尽催花发，池岸冰消放草生。唯有须霜依旧白，春风于我独无情。
道场斋戒今初毕，酒伴欢娱久不同。不把一杯来劝我，无情亦得似春风。
二月二日新雨晴，草芽菜甲一时生。轻衫细马春年少，十字津头一字行。
绿野堂开占物华，路人指道令公家。令公桃李满天下，何用堂前更种花。
双鹤分离一何苦，连阴雨夜不堪闻。莫教迁客孀妻听，嗟叹悲啼䛏杀君。
六月滩声如猛雨，香山楼北畅师房。夜深起凭阑干立，满耳潺湲满面凉。
纱巾草履竹疏衣，晚下香山蹋翠微。一路凉风十八里，卧乘篮轝睡中归。
上客清谈何亹亹，幽人闲思自寥寥。请君休说长安事，膝上风清琴正调。
老住香山初到夜，秋逢白月正圆时。从今便是家山月，试问清光知不知。
头痛牙疼三日卧，妻看煎药婢来扶。今朝似校抬头语，先问南邻有酒无。
软绫腰褥薄绵被，凉冷秋天稳暖身。一觉晓眠殊有味，无因寄与早朝人。
雪似鹅毛飞散乱，人披鹤氅立裴回。邹生枚叟非无兴，唯待梁王召即来。
刘纲与妇共升仙，弄玉随夫亦上天。何似沙哥领崔嫂，碧油幢引向东川。
金花银椀饶君用，罨画罗衣尽嫂裁。觅得黔娄为妹婿，可能空寄蜀茶来。
照梁初日光相似，出水新莲艳不如。却寄两条君令取，明年双引入中书。
最忆楼花千万朵，偏怜堤柳两三株。拟提社酒携村妓，擅入朱门莫怪无。
可惜亭台闲度日，欲偷风景暂游春。只愁花里莺饶舌，飞入宫城报主人。
陶庐僻陋那堪比，谢墅幽微不足攀。何似嵩峰三十六，长随申甫作家山。
伊水分来不自由，无人解爱为谁流。家家抛向墙根底，唯我栽莲越小楼。
水色波文何所似，麹尘罗带一条斜。莫言罗带春无主，自置楼来属白家。
日滟水光摇素壁，风飘树影拂朱栏。皆言此处宜弦管，试奏霓裳一曲看。
霓裳奏罢唱梁州，红袖斜翻翠黛愁。应是遥闻胜近听，行人欲过尽回头。
独醉还须得歌舞，自娱何必要亲宾。当时一部清商乐，亦不长将乐外人。
别时暮雨洛桥岸，到日凉风汾水波。荀令见君应问我，为言秋草闭门多。
狂夫与我两相忘，故态些些亦不妨。纵酒放歌聊自乐，接舆争解教人狂。
看题锦绣报琼瓌，俱是人天第一才。好遣文星守躔次，亦须防有客星来。
何时得见十三弦，待取无云有月天。愿得金波明似镜，镜中照出月中仙。
安石风流无奈何，欲将赤骥换青娥。不辞便送东山去，临老何人与唱歌。
正月晴和风气新，纷纷已有醉游人。帝城花笑长斋客，三十年来负早春。
桂华词意苦丁宁，唱到常娥醉便醒。此是人间肠断曲，莫教不得意人听。
年年衰老交游少，处处萧条书信稀。唯有巢兄不相忘，春茶未断寄秋衣。
一条邛杖悬龟榼，双角吴童控马衔。晚入东城谁识我，短靴低帽白蕉衫。
江南故吏别来久，今日池边识我无。不独使君头似雪，华亭鹤死白莲枯。
岂独爱民兼爱客，不唯能饮又能文。白𬞟洲上春传语，柳使君输杨使君。
管妙弦清歌入云，老人合眼醉醺醺。诚知不及当年听，犹觉闻时胜不闻。
身著白衣头似雪，时时醉立小楼中。路人回顾应相怪，十一年来见此翁。
天宫日暖阁门开，独上迎春饮一杯。无限游人遥怪我，缘何最老最先来。
忆抛印绶辞吴郡，衰病当时已有馀。今日贺君兼自喜，八回看换旧铜鱼。
馆娃宫深春日长，乌鹊桥高秋夜凉。风月不知人世变，奉君直似奉吴王。
茂苑绮罗佳丽地，女湖桃李艳阳时。心奴已死胡容老，后辈风流是阿谁。
一床方丈向阳开，劳动文殊问疾来。欲界凡夫何足道，四禅天始免风灾。
世间生老病相随，此事心中久自知。今日行年将七十，犹须惭愧病来迟。
方寸成灰鬓作丝，假如强健亦何为。家无忧累身无事，正是安闲好病时。
李君墓上松应拱，元相池头竹尽枯。多幸乐天今始病，不知合要苦治无。
目昏思寝即安眠，足软妨行便坐禅。身作医王心是药，不劳和扁到门前。
交亲不要苦相忧，亦拟时时强出游。但有心情何用脚，陆乘肩轝水乘舟。
登山临水分无期，泉石烟霞今属谁。君到嵩阳吟此句，与教二十六峰知。
五年花下醉骑行，临卖回头嘶一声。项籍顾骓犹解叹，乐天别骆岂无情。
两枝杨柳小楼中，袅袅多年伴醉翁。明日放归归去后，世间应不要春风。
岁暮皤然一老夫，十分流辈九分无。莫嫌身病人扶侍，犹胜无身可遣扶。
画梁朽折红窗破，独立池边尽日看。守得苏州船舫烂，此身争合不衰残。
闲拨船行寻旧池，幽情往事复谁知。太湖石上镌三字，十五年前陈结之。
香火一炉灯一盏，白头夜礼佛名经。何年饮著声闻酒，直到如今醉未醒。
杖策人扶废病身，晴和强起一迎春。他时蹇跛纵行得，笑杀平原楼上人。
柳老春深日又斜，任他飞向别人家。谁能更学孩童戏，寻逐春风捉柳花。
露白风清庭户凉，老人先著夹衣裳。舞腰歌袖抛何处，唯对无弦琴一张。
经年不到龙门寺，今夜何人知我情。还向畅师房里宿，新秋月色旧滩声。
饮徒歌伴今何在，雨散云飞尽不回。从此香山风月夜，祗应长是一身来。
石盆泉畔石楼头，十二年来昼夜游。更过今年年七十，假如无病亦宜休。
烟满秋堂月满庭，香花漠漠磬泠泠。谁能来此寻真谛，白老新开一藏经。
津桥残月晓沈沈，风露凄清禁署深。城柳宫槐谩摇落，悲愁不到贵人心。
劳师送我下山行，此别何人识此情。我已七旬师九十，当知后会在他生。
岭上白云朝未散，田中青麦旱将枯。自生自灭成何事，能逐东风作雨无。
漠漠斑斑石上苔，幽芳静绿绝纤埃。路傍凡草荣遭遇，曾得七香车辗来。
香檀文桂苦雕镌，生理何曾得自全。知我无材老樗否，一枝不损尽天年。
海水桑田欲变时，风涛翻覆沸天池。鲸吞蛟鬬波成血，深涧游鱼乐不知。
千年鼠化白蝙蝠，黑洞深藏避网罗。远害全身诚得计，一生幽暗又如何。
心问身云何泰然，严冬暖被日高眠。放君快活知恩否，不早朝来十一年。
心是身王身是宫，君今居在我宫中。是君家舍君须爱，何事论恩自说功。
因我疏慵休罢早，遣君安乐岁时多。世间老苦人何限，不放君闲奈我何。
忽忆前年初病后，此生甘分不衔杯。谁能料得今春事，又向刘家饮酒来。
鸡球饧粥屡开筵，谈笑讴吟间管弦。一月三回寒食会，春光应不负今年。
病闻川守贺筵开，起伴尚书饮一杯。任意少年长笑我，老人自觅老人来。
春风可惜无多日，家酝唯残软半瓶。犹望君归同一醉，篮舁早晚入槐亭。
谁人功画麒麟阁，何客新投魑魅乡。两处荣枯君莫问，残春更醉两三场。
风吹杨柳出墙枝，忆得同欢共醉时。每到集贤坊地过，不曾一度不低眉。
梁王旧馆雪蒙蒙，愁杀邹枚二老翁。假使明朝深一尺，亦无人到兔园中。
烟萝初合涧新开，闲上西亭日几回。老病归山应未得，且移泉石就身来。
往年江外抛桃叶，去岁楼中别柳枝。寂寞春来一杯酒，此情唯有李君知。
相府潮阳俱梦中，梦中何者是穷通。他时事过方应悟，不独荣空辱亦空。
为怜清浅爱潺湲，一日三回到水边。若道归仁滩更好，主人何故别三年。
都子新歌有性灵，一声格转已堪听。更听唱到嫦娥字，犹有樊家旧典刑。
管急弦繁拍渐稠，绿腰宛转曲终头。诚知乐世声声乐，老病人听未免愁。
五言一遍最殷勤，调少情多似有因。不会当时翻曲意，此声肠断为何人。
玉管朱弦莫急催，容听歌送十分杯。长爱夫怜第二句，请君重唱夕阳开。
世传满子是人名，临就刑时曲始成。一曲四调歌八叠，从头便是断肠声。
绿杨陌上送行人，马去车回一望尘。不觉别时红泪尽，归来无泪可霑巾。
濠梁庄惠谩相争，未必人情知物情。獭捕鱼来鱼跃出，此非鱼乐是鱼惊。
水浅鱼稀白鹭饥，劳心瞪目待鱼时。外容闲暇中心苦，似是而非谁得知。
泉石磷磷声似琴，闲眠静听洗尘心。莫轻两片青苔石，一夜潺湲直万金。
今朝闲坐石亭中，炉火销残尊又空。冷落若为留客住，冰池霜竹雪髯翁。
石浅沙平流水寒，水边斜插一渔竿。江南客见生乡思，道似严陵七里滩。
短屏风掩卧床头，乌帽青毡白氎裘。卯饮一杯眠一觉，世间何事不悠悠。
借君片石意何如，置向庭中慰索居。每就玉山倾一酌，兴来如对醉尚书。
碧玉班班沙历历，清流决决响泠泠。自从造得滩声后，玉管朱弦可要听。
殷勤傍石遶泉行，不说何人知我情。渐恐耳聋兼眼暗，听泉看石不分明。
三旬斋满欲衔杯，平旦敲门门未开。除却朗之携一榼，的应不是别人来。
慵中又少经过处，别后都无劝酒人。不挈一壶相就醉，若为将老度残春。
能入城中乞食否，莫辞尘土污袈裟。欲知住处东城下，遶竹泉声是白家。
一声警露君能薄，五德司晨我用多。不会悠悠时俗士，重君轻我意如何。
尔争伉俪泥中鬬，吾整羽仪松上栖。不可遣他天下眼，却轻野鹤重家鸡。
与君白黑大分明，纵不相亲莫见轻。我每夜啼君怨别，玉徽琴里忝同声。
吾爱栖云上华表，汝多攫肉下田中。吾音中羽汝声角，琴曲虽同调不同。
君夸名鹤我名鸢，君叫闻天我戾天。更有与君相似处，饥来一种啄腥膻。
无妨自是莫相非，清浊高低各有归。鸾鹤群中彩云里，几时曾见喘鸢飞。
君因风送入青云，我被人驱向鸭群。雪颈霜毛红网掌，请看何处不如君。
右军殁后欲何依，只合随鸡逐鸭飞。未必牺牲及吾辈，大都我瘦胜君肥。
近有人从海上回，海山深处见楼台。中有仙龛虚一室，多传此待乐天来。
吾学空门非学仙，恐君此说是虚传。海山不是吾归处，归即应归兜率天。
赵村红杏每年开，十五年来看几回。七十三人难再到，今春来是别花来。
抖擞尘缨捋白须，半酣扶起问司徒。不知诏下悬车后，醉舞狂歌有例无。
忽闻扣户醉吟声，不觉停杯倒屣迎。共放诗狂同酒癖，与君别是一亲情。
池上平桥桥下亭，夜深睡觉上桥行。白头老尹重来宿，十五年前旧月明。
暖床斜卧日曛腰，一觉闲眠百病销。尽日一餐茶两碗，更无所要到明朝。
一树春风千万枝，嫩于金色软于丝。永丰西角荒园里，尽日无人属阿谁。
一树衰残委泥土，双枝荣耀植天庭。定知玄象今春后，柳宿光中添两星。
得老加年诚可喜，当春对酒亦宜欢。心中别有欢喜事，开得龙门八节滩。
眼暗头旋耳重听，唯馀心口尚醒醒。今朝欢喜缘何事，礼彻佛名百部经。
闲看双节信为贵，乐饮一杯谁与同。可惜风情与心力，五年抛掷在黔中。
枕低被暖身安稳，日照房门帐未开。还有少年春气味，时时𫏐到梦中来。
燕违戊己鹊避岁，兹事因何羽族知。疑有凤凰颁鸟历，一时一日不参差。
水中科斗长成蛙，林下桑虫老作蛾。蛙跳蛾舞仰头笑，焉用鹍鹏鳞羽多。
江鱼群从称妻妾，塞雁联行号弟兄。但恐世间真眷属，亲疏亦是强为名。
蚕老茧成不庇身，蜂饥蜜熟属他人。须知年老忧家者，恐是二虫虚苦辛。
阿阁鹓鸾田舍乌，妍蚩贵贱两悬殊。如何闭向深笼里，一种摧颓触四隅。
兽中刀枪多怒吼，鸟遭罗弋尽哀鸣。羔羊口在缘何事，暗死屠门无一声。
蟭螟杀敌蚊巢上，蛮触交争蜗角中。应是诸天观下界，一微尘内鬬英雄。
蟏蛸网上罥蜉蝣，反复相持死始休。何异浮生临老日，一弹指顷报恩雠。
蚁王化饭为臣妾，蜾母偷虫作子孙。彼此假名非本物，其间何怨复何恩。
豆苗鹿嚼解乌毒，艾叶雀衔夺燕巢。鸟兽不曾看本草，谙知药性是谁教。
一鼠得仙生羽翼，众鼠相看有羡色。岂知飞上未半空，已作乌鸢口中食。
鹅乳养雏遗在水，鱼心想子变成鳞。细微幽隐何穷事，知者唯应是圣人。
润叶濡枝浃四方，浓云来去势何长。旷然寰宇清风满，救旱功高暑气凉。
西北油然云势浓，须臾霶沛雨飘空。顿疏万物焦枯意，定看秋郊稼穑丰。
故城门前春日斜，故城门里无人家。市朝欲认不知处，漠漠野田飞草花。
蛾眉山势接云霓，欲逐刘郎北路迷。若似剡中容易到，春风犹隔武陵溪。
池上今宵风月凉，闲教少乐理霓裳。集仙殿里新词到，便播笙歌作乐章。
欲话毘陵君反袂，欲言夏口我霑衣。谁知临老相逢日，悲叹声多语笑稀。
遇客多言爱山水，逢僧尽道厌嚣尘。玉泉潭畔松间宿，要且经年无一人。
一月一回同拜表，莫辞侵早过中桥。老于君者应无数，犹趁西京十五朝。
府池东北旧亭台，久别长思醉一回。但请主人空埽地，自携杯酒管弦来。
潘驿桥南醉中别，下邽村北醒时归。春风怪我君知否，榆叶杨花扑面飞。
野狐泉上柳花飞，逐水东流便不归。花水悠悠两无意，因风吹落偶相依。
馀杭县里卢明府，虚白亭中白舍人。今日相逢头似雪，一杯相劝送残春。
使君五马且蜘蹰，马上能听绝句无。每过桑间试留意，何妨后代有罗敷。
欲笑随情酒逐身，此身虽老未辜春。春来点检闲游数，犹自多于年少人。
毛公坛上片云闲，得道何年去不还。千载鹤翎归碧落，五湖空镇万重山。
馆娃宫畔千年寺，水阔云多客到稀。闻说春来更惆怅，百花深处一僧归。
天平山上白云泉，云自无心水自闲。何必奔冲山下去，更添波浪向人间。
可怜夭艳正当时，刚被狂风一夜吹。今日流莺来旧处，百般言语泥空枝。
烟霄微月澹长空，银汉秋期万古同。几许欢情与离恨，年年幷在此宵中。
一会灵山犹未散，重翻贝叶有来由。是名精进才开眼，岩石无端亦点头。
惯游山水住南州，行尽天台及虎丘。惟有上强精舍寺，最堪游处未曾游。
雪作须眉云作衣，辽东华表鹤双归。当时一鹤犹希有，何况今逢两令威。
行寻春水坐看山，早出中书晚未还。为报野僧岩客道，偷闲气味胜长闲。
忠州刺史今才子，行到巫山必有诗。为报高唐神女道，速排云雨候清词。
终日斋心祷玉宸，魂销目断未逢真。不如满树琼瑶蘂，笑对藏花洞里人。
羽车潜下玉龟山，尘世何由睹蕣颜。唯有多情枝上雪，好风吹缀绿云鬟。
荷衣拭泪几回穿，欲谒朱门抵上天。不是尚书轻下客，山家无物与王权。
一树依依在永丰，两枝飞去杳无踪。玉皇曾采人间曲，应逐歌声入九重。
卧龙决起为时君，寂寞匡庐惟白云。今日仲容修故业，草堂焉敢更移文。
石上生芽二月中，蒙山顾渚莫争雄。封题寄与杨司马，应为前衔是相公。
北风吹霜霜月明，荷叶枯尽越水清。别来几度龙宫宿，雪山童子应相逐。
空庭日照花如锦，红妆美人当昼寝。傍人不知梦中事，唯见玉钗时坠枕。
随云步入青牛谷，青牛道士留我宿。可怜夜久月明中，唯有坛边一枝竹。
自用金钱买槿栽，二年方始一花开。怜红未许家人见，胡蝶争知早到来。
黄菊紫菊傍篱落，摘菊泛酒爱芳新。不堪今日望乡意，强插茱萸随众人。
玉京初侍紫皇君，金缕鸳鸯满绛裙。仙宫一闭无消息，遥结芳心向碧云。
卷帘晓望云平槛，下榻宵吟月半窗。病守未能依结社，更施何术去为邦。
𫏐荣𫏐悴石敲火，即空即色眼生花。许时为客今归去，大历元年是我家。
三十年前此院游，木兰花发院新修。如今再到经行处，树老无花僧白头。
上堂已了各西东，惭愧阇黎饭后钟。三十年来尘扑面，如今始得碧纱笼。
积雪山阴马过难，残更深夜铁衣寒。将军破了单于阵，更把兵书仔细看。
临江一嶂白云间，红绿层层锦绣班。不作巴南天外意，何殊昭应望骊山。
柳拖金缕拂朱栏，花扑香尘满绣鞍。尊酒临风酬令节，越罗衣薄觉春寒。
帆影随风过富阳，橹声摇月下钱塘。千山积雪凝寒碧，梦入枫宸遶御床。
竹里梅花相并枝，梅花正发竹枝垂。风吹总向竹枝上，直似王家雪下时。
峭壁苍苍苔色新，无风晴景自胜春。不知何树幽崖里，腊月开花似北人。
独坐炉边结夜愁，暂时思去亦难留。手持金箸垂红泪，乱拨寒灰不举头。
花颔红鬃一何偏，绿槐香陌欲朝天。仍嫌众里娇行疾，傍𩍐深藏白玉鞭。
喷沫团香小桂条，玉鞭兼赐霍嫖姚。弄影便从天禁出，碧蹄声碎五门桥。
偶至无尘空翠间，雨花甘露境闲闲。身心未寂终为累，非想天中独退还。
秋江欲起白头波，贾客瞻风无渡河。千船火绝寒宵半，独听钟声觉寺多。
裛露凝氛紫艳新，千般婉娜不胜春。年年此树花开日，出尽丹阳郭里人。
柔枝湿艳亚朱栏，暂作庭芳便欲残。深藏数片将归去，红缕金针绣取看。
绕屋扶疏耸翠茎，苔滋粉漾有幽情。丹阳万户春光静，独自君家秋雨声。
紫禁梨花飞雪毛，春风丝管翠楼高。城里万家闻不见，君王试舞郑樱桃。
蝉鬓红冠粉黛轻，云和新教羽衣成。月光如雪金堦上，迸却颇梨义甲声。
不耐檐前红槿枝，薄妆春寝觉仍迟。梦中无限风流事，夫婿多情亦未知。
垂丝蜀客涕濡衣，岁尽长沙未得归。肠断锦帆风日好，可怜桐鸟出花飞。
霜月明明雪复残，孤舟夜泊使君滩。一声钟出远山里，暗想雪窗僧起寒。
旧业丛台废苑东，几年为梗复为蓬。杜鹃啼断回家梦，半在邯郸驿树中。
远客那能返故庐，苍梧埋骨痛何如。他时亲戚空相忆，席上同悲一纸书。
碛净山高见极边，孤烽引上一条烟。蕃落多晴尘扰扰，天军猎到䴙鹈泉。
平沙漫漫马悠悠，弓箭闲抛郊水头。鼠毛衣里取羌笛，吹向秋天眉眼愁。
独立阳台望广州，更添羁客异乡愁。晚潮未至早潮落，井邑暂依沙上头。
强梳稀发著纶巾，舍杖空行试病身。花间自欲裴回立，穉子牵衣不许人。
旧时艳质如明玉，今日空心是冷灰。料得襄王惆怅极，更无云雨到阳台。
大底从头总是悲，就中偏怆筑城词。依然想得初成日，寄出秋山与我时。
竺国乡程算不回，病中衣锡遍浮埃。如今汉地诸经本，自过流沙远背来。
空林衰病卧多时，白发从成数寸丝。西行却过流沙日，枕上寥寥心独知。
永嘉人事尽归空，逸少遗居蔓草中。至今池水涵馀墨，犹共诸泉色不同。
楚俗翻花自送迎，密人来往岂知情。夜行独自寒山寺，雪径泠泠金锡声。
绕屋扶疏千万竿，年年相诱独行看。日光不透烟常在，先校诸家一月寒。
楚寺春风腊尽时，含桃先坼一千枝。老僧不语傍边坐，花发人来总不知。
往年偏共仰师游，闻过流沙泪不休。此身岂得多时住，更著尘心起外愁。
琉璃地上绀宫前，发翠凝红已十年。夜久月明人去尽，火光霞焰递相燃。
花冠蘂帔色婵娟，一曲清箫凌紫烟。不知今日重来意，更住人间几百年。
黄昏骑得下天龙，巡遍茅山数十峰。采芝却到蓬莱上，花里犹残碧玉锺。
等闲何处得灵方，丹脸云鬟日月长。大罗过却三千岁，更向人间魅阮郎。
曾随阿母汉宫斋，凤驾龙𫐌列玉堦。当时白燕无寻处，今日云鬟见玉钗。
碧池萍嫩柳垂波，绮席丝镛舞翠娥。为报会稽亭上客，永和应不胜元和。
闰馀春早景沈沈，禊饮风亭恣赏心。红袖青娥留永夕，汉阴宁肯羡山阴。
华发离披卧满头，暗虫衰草入乡愁。枕前人去空庭暮，又见芭蕉白露秋。
羌竹繁弦银烛红，月光初出柳城东。忽见隐侯裁一咏，还须书向郡楼中。
游春未足春将度，访紫寻红少在家。借问流莺与飞蝶，更知何处有幽花。
宝钿云和玉禁仙，深含媚靥袅朱弦。春风不怕君王恨，引出幽花落外边。
入巷萧条起悲绪，儿女犹居旧贫处。尘满空床屋见天，独作驴鸣一声去。
迟日新妆游冶娘，盈盈彩艇白莲塘。掬水远湿岸边郎，红绡缕中玉钏光。
孀妻栖户仍无嗣，欲访孤坟谁引至。裴回无处展哀情，惟有衣襟知下泪。
远火荧荧聚寒鬼，绿焰欲销还复起。夜深风雪古城空，行客衣襟汗如水。
岧岧香积凌空翠，天上名花落幽地。老僧相对竟无言，山鸟却呼诸佛字。
乱石田中寄孤本，亭亭不住凌虚引。欲以袈裟拂著来，一边碧玉无轻粉。
闲逐维私向武城，北风青雀片时行。孤帆瞥过荆州岸，认得瞿塘急浪声。
鹿袖青藜鼠耳巾，潜夫岂解拜朝臣。白屋藜床还共入，山妻老大不羞人。
金榜荣名俱失尽，病身为庶更投魑。春娥慢笑无愁色，别向人家舞柘枝。
得罪除名谪海头，惊心无暇与身愁。中使不知何处住，家书莫寄向春州。
消渴天涯寄病身，临邛知我是何人。今年社日分馀肉，不值陈平又不均。
伛偻山夫发似丝，松间石上坐多时。瓢饮不曾看酒肆，世人空笑亦何为。
一头细发两分丝，卧见芭蕉白露滋。欲令居士身无病，直待众生苦尽时。
年少共怜含露色，老人偏惜委尘红。如何遂得心中事，每要花时不厌风。
此地缘疏语未通，归时老病去无穷。定知不彻南天竺，死在条支阴碛中。
故人丹旐出南威，少妇随丧哭渐归。遥想北原新垅上，日寒光浅水松稀。
绝景寥寥日更迟，人间甲子不同时。未知樵客终何得，归后无家是看棋。
野火烧枝水洗根，数围孤树半心存。应是无机承雨露，却将春色寄苔痕。
愁多不忍醒时别，想极还寻静处行。谁遣同衾又分手，不如行路本无情。
愁脸无红衣满尘，万家门户不容身。曾将一笑君前去，悮杀几多回顾人。
独访山家歇还涉，茅屋斜连隔松叶。主人闻语未开门，绕篱野菜飞黄蝶。
千枝万枝占春开，彤霞著地红成堆。一窖闲愁驱不去，殷勤对尔酌金杯。
老鸦拍翼盘空疾，准拟浮生如瞬息。阿母蟠桃香未齐，汉皇骨葬秋山碧。
朝开暮落煎人老，无人为报东君道。留取秾红伴醉吟，莫教少女来吹扫。
句芒爱弄春风权，开萌发翠无党偏。句芒小女精神巧，机罗杼绮满平川。
五陵年少轻薄客，蛮锦花多春袖窄。酌桂鸣金玩物华，星蹄绣毂填香陌。
千条碧绿轻拖水，金毛泣怕春江死。万汇俱含造化恩，见我春工无私理。
运锄耕𣃁侵星起，陇亩丰盈满家喜。到头禾黍属他人，不知何处抛妻子。
銮舆不碾香尘灭，更残三十六宫月。手持纨扇独含情，秋风吹落横波血。
稻黄扑扑黍油油，野树连山涧自流。忆得年时冯翊部，谢郎相引上楼头。
楚兰不佩佩吴钩，带酒城头别旧游。年事已多筋力在，试将弓箭到幷州。
秋空雁度青天远，疏树蝉嘶白露寒。阶下败兰犹有气，手中团扇渐无端。
深藏高柳背斜晖，能轸孤愁减昔围。犹畏旅人头不白，再三移树带声飞。
萍飒风池香满船，杨花漠漠暮春天。玉人此日心中事，何似乘羊入市年。
西湖创置自房公，心匠纵横造化同。见说凤池推独步，高名何事滞川中。
能师还世名还在，空闭禅堂满院苔。花树不随人寂寞，数枝犹自出墙来。
扫却烟尘寇初剿，深水高林放鱼鸟。鸡人唱绝残漏晓，仙乐拍终天悄悄。
浮名世利知多少，朝市喧喧尘扰扰。车马交驰往复来，钟鼓相催天又晓。
贾谊投文吊屈平，瑶琴能写此时情。秋风一奏沈湘曲，流水千年作恨声。
金错银盘贮赐冰，清光如耸玉山棱。无论尘客闲停扇，直到消时不见蝇。
不堪旅宿棣花馆，况有离群鸿雁声。一点秋灯残影下，不知寒梦几回惊。
尝闻秦地西风雨，为问西风早晚回。白发老农如鹤立，麦场高处望云开。
几多红粉委黄泥，野鸟如歌又似啼。应有春魂化为燕，年来飞入未央栖。
殷勤春在曲江头，全藉群仙占胜游。何必三山待鸾鹤，年年此地是瀛洲。
城上芳园花满枝，城头太守夜看时。为报林中高举烛，感人情思欲题诗。
胡儿吹笛戍楼间，楼上萧条海月闲。借问梅花何处落，风吹一夜满关山。
雪净遥天牧马还，月明羌笛戍楼闲。借问梅花何处落，风吹一夜满关山。
花暖江城斜日阴，莺啼绣户晓云深。春风不道珠帘隔，传得歌声与客心。
太极之年混沌坼，此山亦是神仙宅。后世何人来飞升，紫阳真人李八百。
月里嫦娥不画眉，只将云雾作罗衣。不知梦逐青鸾去，犹把花枝盖面归。
碧峰横倚白云端，隋氏真人化迹残。翠柏不凋龙骨瘦，石泉犹在镜光寒。
天门喜气晓氛氲，圣主临轩召冠军。欲令从此行霖雨，先赐巫山一片云。
一道温泉遶御楼，先皇曾向此中游。虽然水是无情物，也到宫前咽不流。
卤簿迟迟出国门，汉家公主嫁乌孙。玉颜便向穹庐去，卫霍空承明主恩。
雨滴长门秋夜长，愁心和雨到昭阳。泪痕不学君恩断，拭却千行更万行。
宫殿沈沈月欲分，昭阳更漏不堪闻。珊瑚枕上千行泪，不是思君是恨君。
蝉鬓慵梳倚帐门，蛾眉不扫惯承恩。旁人未必知心事，一面残妆空泪痕。
客舍幷州数十霜，归心日夜忆咸阳。无端又渡桑干水，却望幷州似故乡。
自闭长门经几秋，罗衣湿尽泪还流。一种蛾眉明月夜，南宫歌管北宫愁。
羽客已登仙路去，丹𬬻草木尽凋残。不知千载归何日，空使时人扫旧坛。
七夕今宵看碧霄，牵牛织女渡河桥。家家乞巧望秋月，穿尽红丝几万条。
才高未及贾生年，何事孤魂逐逝川。萤聚帐中人已去，鹤离台上月空圆。
关月夜悬青冢镜，寒云秋薄汉宫罗。君王莫信和亲策，生得胡雏虏更多。
莫把金笼闭鹦鹉，个个分明解人语。忽然更向君前言，三十六宫愁几许。
十二楼藏玉堞中，凤凰双宿碧芙蓉。流霞浅酌谁同醉，今夜笙歌第几重。
秦末家家思逐鹿，商山四皓独忘机。如何鬓发霜相似，更出深山定是非。
抛却长竿卷却丝，手持蓑笠献新诗。临川太守清如镜，不是渔人下钓时。
常叹春泉去不回，我今此去更难来。欲知别后留情处，手种岩花次第开。
如云不厌苍梧远，似雁逢春又北归。惟有隐山溪上月，年年相望两依依。
三朝四黜倦遐征，往复皆愁万里程。尔解分飞却回去，我方从此向南行。
喧喧金石容既缺，肃肃羽驾就行列。缑山遗响昔所闻，庙庭进旅今攸设。
百丈悬泉旧卧龙，欲将肝胆佐时雍。惟愁又入烟霞去，知在庐峰第几重。
水色帘前流玉霜，赵家飞燕侍昭阳。掌中舞罢箫声绝，三十六宫秋夜长。
独夜嵩阳忆上仙，月明三十六峰前。瑶池月胜嵩阳月，人在玉清眠不眠。
今年八月十五夜，寒雨萧萧不可闻。如练如霜在何处，吴山越水万重云。
浙江悠悠海西绿，惊涛日夜两翻覆。钱塘郭里看潮人，直至白头看不足。
虚空落泉千仞直，雷奔入江不暂息。今古长如白练飞，一条界破青山色。
嘉兴郭里逢寒食，落日家家拜扫回。唯有县前苏小小，无人送与纸钱来。
萧娘脸下难胜泪，桃叶眉头易得愁。天下三分明月夜，二分无赖是扬州。
四天净色寒如水，八月清辉冷似霜。想得越人今夜见，孟家珠在镜中央。
皎皎秋空八月圆，常娥端正桂枝鲜。一年无似如今夜，十二峰前看不眠。
千载空祠云海头，夫差亡国已千秋。浙波只有灵涛在，拜奠青山人不休。
员峤先生无白发，海烟深处采青芝。逢人借问陶唐主，欲进冰蚕五色丝。
玳瑁床头刺战袍，碧纱窗外叶骚骚。若为教作辽西梦，月冷如丁风似刀。
三条九陌花时节，万户千车看牡丹。争遣江州白司马，五年风景忆长安。
游客远游新过岭，每逢芳树问芳名。长林遍是相思树，争遣愁人独自行。
万丈只愁沧海浅，一身谁测岁华遥。自言来此云边住，曾看秦王树石桥。
至人知姓不知名，闻道黄金骨节轻。世上仙方无觅处，欲来西岳事先生。
披香侍宴插山花，厌著龙绡著越纱。恃赖倾城人不及，檀妆唯约数条霞。
身轻入宠尽恩私，腰细偏能舞柘枝。一日新妆抛旧样，六宫争画黑烟眉。
一道鹊桥横渺渺，千声玉佩过玲玲。别离还有经年客，怅望不如河鼓星。
八月繁云连九月，两回三五晦漫漫。一年怅望秋将尽，不得常娥正面看。
长爱谢家能咏雪，今朝见雪亦狂歌。杨花道即偷人句，不那杨花似雪何。
乌家若下蚁还浮，白玉尊前倒即休。不是春来偏爱酒，应须得酒遣春愁。
长短一年相似夜，中秋未必胜中春。不寒不暖看明月，况是从来少睡人。
两转三回读远书，画檐愁见燕归初。百花时节教人懒，云髻朝来不欲梳。
古树欹斜临古道，枝不生花腹生草。行人不见树少时，树见行人几番老。
百补袈裟一比丘，数茎长睫覆青眸。多应独住山林惯，唯照寒泉自剃头。
百法驱驰百年寿，五劳消瘦五株松。昨来闻道严陵死，画到青山第几重。
一水寂寥青霭合，两崖崔崒白云残。画人心到啼猿破，欲作三声出树难。
楚水白波风袅袅，荆门暮色雨萧萧。相思合眼梦何处，十二峰高巴字遥。
孟家种柳东城去，临水逶迤思故人。不似当时大司马，重来得见汉南春。
吴王上国长洲奢，翠黛寒江一道斜。伤见摧残旧宫树，美人曾插九枝花。
年年明月总相似，大抵人情自不同。今夜故山依旧见，班家扇样碧峰东。
五粒松深溪水清，众山摇落月偏明。西林静夜重来宿，暗记人家犬吠声。
一树梨花春向暮，雪枝残处怨风来。明朝渐校无多去，看到黄昏不欲回。
麹尘溪上素红枝，影在溪流半落时。时人自惜花肠断，春风却是等闲吹。
朱霞焰焰山枝动，绿野声声杜宇来。谁为蜀王身作鸟，自啼还自有花开。
谁家踯躅青林里，半见殷花焰焰枝。忆得倡楼人送客，深红衫子影门时。
花到蔷薇明艳绝，燕支颗破麦风秋。一番弄色一番退，小妇轻妆大妇愁。
山头水色薄笼烟，久客新愁长庆年。身上五劳仍病酒，夭桃窗下背花眠。
南越岭头山鹧鸪，传是当时守贞女。化为飞鸟怨何人，犹有啼声带蛮语。
凤钗翠翘双宛转，出见丈人梳洗晚。掣曳罗绡跪拜时，柳条无力花枝软。
花时闷见联绵雨，云入人家水毁堤。昨日春风源上路，可怜红锦枉抛泥。
枝枝转势雕弓动，片片摇光玉剑斜。见说木兰征戍女，不知那作酒边花。
宵游二万七千人，独坐重城圈一身。步月游山俱不得，可怜辜负白头春。
一声卢女十三弦，早嫁城西好少年。不羡越溪歌者苦，采莲归去绿窗眠。
丞相邀欢事事同，玉箫金管咽东风。百分春酒莫辞醉，明日的无今日红。
木兰花谢可怜条，远道音书转寂寥。春去一年春又尽，几回空上望江桥。
何人不爱牡丹花，占断城中好物华。疑是洛川神女作，千娇万态破朝霞。
风波隐隐石苍苍，送客灵鸦拂去樯。三月尽头云叶秀，小姑新著好衣裳。
金谷园中数尺土，问人知是绿珠台。绿珠歌舞天下绝，唯与石家生祸胎。
洛下三分红叶秋，二分翻作上阳愁。千声万片御沟上，一片出宫何处流。
三川水上秋砧发，五凤楼前明月新。谁为秋砧明月夜，洛阳城里更愁人。
王子缑山石殿明，白家诗句咏吹笙。安知散席人间曲，不是寥天鹤上声。
岁岁云山玉泉寺，年年车马洛阳尘。风清月冷水边宿，诗好官高能几人。
洛阳自古多才子，唯爱春风烂漫游。今到白家诗句出，无人不咏洛阳秋。
源上拂桃烧水发，江边吹杏暗园开。可怜半死龙门树，懊恼春风作底来。
莲子花边回竹岸，鸡头叶上荡兰舟。谁知洛北朱门里，便到江南绿水游。
蟾蜍有色门应锁，街鼓无声夜自深。料得白家诗思苦，一篇诗了一弹琴。
一生所遇唯元白，天下无人重布衣。欲别朱门泪先尽，白头游子白身归。
守隘一夫何处在，长桥万里只堪伤。纷纷塞外乌蛮贼，驱尽江头濯锦娘。
长忆紫溪春欲尽，千岩交映水回斜。岩空水满溪自紫，水态更笼南烛花。
谁道槿花生感促，可怜相计半年红。何如桃李无多少，并打千枝一夜风。
黄帝旌旗去不回，空馀片石碧崔嵬。有时风卷鼎湖浪，散作晴天雨点来。
天地茫茫成古今，仙都凡有几人寻。到来唯见山高下，只是不知湖浅深。
浮生不定若蓬飘，林下真僧偶见招。觉后始知身是梦，更闻寒雨滴芭蕉。
炀帝龙舟向此行，三千宫女采桡轻。渡河不似如今唱，为是杨家怨思声。
昔时丈人鬓发白，千年松下锄茯苓。今来见此松树死，丈人斩新鬓发青。
宝镜磨来寒水清，青衣把就绿窗明。潘郎懊恼新秋发，拔却一茎生两茎。
煖风入烟花漠漠，白人梳洗寻常薄。泥郎为插珑璁钗，争教一朵牙云落。
出拥楼船千万人，入为台辅九霄身。如何更羡看灯夜，曾见宫花拂面春。
毛羽曾经翦处残，学人言语道暄寒。任饶长被金笼阖，也免栖飞雨雪难。
清风袅袅越水陂，远树苍苍妙喜寺。自有车轮与马蹄，未曾到此波心地。
红蕉曾到岭南看，校小芭蕉几一般。差是斜刀翦红绢，卷来开去叶中安。
适我一箪孤客性，问人三十六峰名。青云无忘白云在，便可嵩阳老此生。
几处天边见新月，经过草市忆西施。娟娟水宿初三夜，曾伴愁蛾到语儿。
九幽仙子西山卷，读了绦绳系又开。此卷玉清宫里少，曾寻真诰读诗来。
千万乘骢沈司户，不须惆怅郢中游。几年白雪无人唱，今日唯君上雪楼。
高景争来草木头，一生心事酒前休。山公自是仙人侣，携手醉登城上楼。
远公说易长松下，龙树双轻海藏中。今日导师闻佛慧，始知前路化成空。
知君学地厌多闻，广渡群生出世氛。饭色不应殊宝器，树香皆遣入禅薰。
甘露洒空惟一味，旃檀移植自成薰。遥知畅献分南北，应用调柔致六群。
内宫传诏问戎机，载笔金銮夜始归。万户千门皆寂寂，月中清露点朝衣。
石上谿荪发紫茸，碧山幽蔼水溶溶。菖花定是无人见，春日惟应羽客逢。
独寻兰渚玩迟晖，闲倚松窗望翠微。遥想春山明月曙，玉坛清磬步虚归。
海上东风犯雪来，腊前先折镜湖梅。遥思禁苑青春夜，坐待宫人画诏回。
独上高楼望帝京，鸟飞犹是半年程。青山似欲留人住，百匝千遭遶郡城。
桑叶初黄梨叶红，伊川落日尽无风。汉储何假终南客，甪里先生在谷中。
黄河西绕郡城流，上巳应无祓禊游。为忆渌江春水色，更无宵梦向吴州。
下马荒堦日欲曛，潺潺石溜静中闻。鸟啼花发人声绝，寂寞山窗掩白云。
嵩少心期杳莫攀，好山聊复一开颜。明朝便是南荒路，更上层楼望故关。
更添十岁应为相，岁酒从今把未休。闻得一毛添五色，眼看相逐凤池头。
东风泼火雨新休，舁尽春泥扫雪沟。走马犊车当御路，汉阳公主谢鸡球。
八行银字非常草，六出天花尽是梅。无所与陈童子别，雪中辛苦远山来。
利及生人无更为，落花流水旧城池。逍遥楼上雕龙字，便是羊公堕泪碑。
但恐红尘虚白首，宁论蹇逸分先后。莫占莺花笑寂寥，长安春色年年有。
江逢九派人将别，猿到三声月为秋。不知相见更何日，此夜少年堪白头。
一年秪有今宵月，尽上江楼独病眠。寂寞竹窗闲不闭，夜深斜影到床前。
汉家遗事今宵见，楚郭明灯几处张。深夜行歌声绝后，紫姑神下月苍苍。
水自山阿绕坐来，珊瑚台上木绵开。欲知举目无情罚，一片花流酒一杯。
仁杰淫祠废欲无，枯枫老栎两三株。神乌惯得商人食，飞趁征帆过蠡湖。
一见清容惬素闻，有人传是紫阳君。来时玉女裁春服，翦破湘山几片云。
故人交趾去从军，应笑狂生挥阵云。省得蔡州今日事，旧曾都护帐前闻。
旃檀刻像今犹少，白石镌经古未曾。归去更寻翻译寺，前山应遇雁门僧。
拜扫无过骨肉亲，一年唯此两三辰。冢头莫种有花树，春色不关泉下人。
水生风熟布帆新，只见公程不见春。应被百花撩乱笑，比来天地一闲人。
江流如箭月如弓，行尽三湘数夜中。无那子规知向蜀，一声声似怨春风。
日夜朝宗来万里，共怜江水引蕃心。若论巴峡愁人处，猿比滩声是好音。
龙韬能致虎符分，万里霜台压瘴云。蕃客不须愁海路，波神今伏马将军。
武陵楼上春长早，甘子堂前花落迟。楚乐怪来声竞起，新歌尽是大夫词。
家占溪南千个竹，地临湖上一群山。渔船多在马长放，出处自由闲不闲。
征鞍欲上醉还留，南浦春生百草头。丞相新裁别离曲，声声飞出旧梁州。
能骑竹马辨西东，未省烟花暂不同。第一早归春欲尽，庐山好看过湖风。
若为相见还分散，翻觉浮云亦不闲。何处留师暂且住，家贫唯有坐中山。
碑折松枯山火烧，夜台从闭不曾朝。那将逝者比流水，流水东流逢上潮。
诗句能生世界春，僧家更有姓汤人。况闻暗忆前朝事，知是修行第几身。
三月踏青能几日，百回添酒莫辞频。看君到卧杨花里，始觉春光为醉人。
滕王阁上唱伊州，二十年前向此游。半是半非君莫问，好山长在水长流。
故人坟树立秋风，伯道无儿迹便空。重到笙歌分散地，隔江吹笛月明中。
十年谪宦鬼方人，三遇鸿恩始到秦。今日九衢骑马望，却疑浑是刹那身。
冰作形容雪作眉，早知谈论两川知。如今不用空求佛，但把令狐宰相诗。
惭君知我命龙钟，一纸书来意万重。正著白衣寻古寺，忽然邮递到云峰。
荆门滩急水潺潺，两岸猿啼烟满山。渡头少年应官去，月落西陵望不还。
巫峡云开神女祠，绿潭红树影参差。不劳戍口初相问，无义滩头剩别离。
石壁千重树万重，白云斜掩碧芙蓉。昭君溪上年年月，偏照婵娟色最浓。
十二峰头月欲低，空聆滩上子规啼。孤舟一夜东归客，泣向东风忆建溪。
两行客泪愁中落，万树山花雨后残。君到扬州见桃叶，为传风水渡江难。
终日昏昏醉梦间，忽闻春尽强登山。因过竹院逢僧话，又得浮生半日闲。
南随越鸟北燕鸿，松月三年别远公。无限心中不平事，一宵清话又成空。
暂入松门拜祖师，殷勤再读塔前碑。回头忽向寻阳使，太守如今是惠持。
碧落真人著紫衣，始堪相并木兰枝。今朝绕郭花看遍，尽是深村田舍儿。
每忆中林访惠持，今来正遇早春时。自从休去无心事，唯向高僧说便知。
琉璃潭上新秋月，清净泉中智惠珠。不似本宗疏二教，许过云壑访潜夫。
野寺寻花春已迟，背岩唯有两三枝。明朝携酒犹堪赏，为报春风且莫吹。
宿雨初收草木浓，群鸦飞散下堂锺。长廊无事僧归院，尽日门前独看松。
汉使征兵诏未休，两行旌斾接扬州。试上高楼望春色，一年风景尽堪愁。
海绕重山江抱城，隋家宫苑此分明。居人不觉三吴恨，却笑关河又战争。
望水寻山二里馀，竹林斜到地仙居。秋光何处堪消日，玄晏先生满架书。
来往悲欢万里心，多从此路计浮沈。皆缘不得空门要，舜葬苍梧直至今。
能使时平四十春，开元圣主得贤臣。当时姚宋幷燕许，尽是骊山从驾人。
涢川水竹十家馀，渔艇蓬门对岸居。大胜尘中走鞍马，与他军府判文书。
负郭依山一径深，万竿如朿翠沈沈。从来爱物多成癖，辛苦移家为竹林。
无因暂泊鲁阳戈，白发兼愁日日多。只恐雪晴花便尽，数来山寺亦无他。
玉弝朱弦敕赐弓，新加二斗得秋风。万人齐看翻金勒，百步穿杨逐箭空。
年过五十鬓如丝，不必前程更问师。幸得休耕乐尧化，楚山深处最相宜。
长安里巷旧邻居，未解梳头五岁馀。今朝嫁得风流婿，歌舞闲时看读书。
两崖古树千般色，一井寒泉数丈冰。欲问前朝戴居士，野烟秋色是丘陵。
失意因休便买山，白云深处寄柴关。若逢城邑人相问，报道花时也不闲。
方城汉水旧城池，陵谷依然世自移。歇马独来寻故事，逢人唯说岘山碑。
献赋论兵命未通，却乘羸马出关东。灞陵原上重回首，十载长安似梦中。
燕市悲歌又送君，目随征雁过寒云。孤亭宿处时看剑，莫使尘埃蔽斗文。
大堤花里锦江前，诗酒同游四十年。不料中秋最明夜，洞庭湖上见当天。
公孙阁里见君初，衣锦南归二十馀。莫叹屈声犹未展，同年今日在中书。
天网初开释楚囚，残骸已废自知休。荷蓑不是人间事，归去沧江有钓舟。
八十山僧眼未昏，独寻流水到穷源。自言共得龙神语，拟作茅庵住洞门。
山有松门江有亭，不劳他处问青冥。有时带月床舁到，一阵风来酒尽醒。
人无回意似波澜，琴有离声为一弹。纵使空门再相见，还如秋月水中看。
曾识云仙至小时，芙蓉头上绾青丝。当时惊觉高唐梦，唯有如今宋玉知。
碧落高高云万重，当时孤鹤去无踪。不期陵谷迁朝市，今日辽东特地逢。
将作乘槎去不还，便寻云海住三山。不知留得支机石，却逐黄河到世间。
江城吹角水茫茫，曲引边声怨思长。惊起暮天沙上雁，海门斜去两三行。
寺前新笋已成竿，策马重来独自看。可惜班皮空满地，无人解取作头冠。
卢龙已复两河平，烽火楼边处处耕。何事书生走羸马，原州城下又添兵。
由来天地有关扃，断壑连山接杳冥。一出纵知边上事，满朝谁信语堪听。
远别秦城万里游，乱山高下出商州。关门不锁寒溪水，一夜潺湲送客愁。
宵分独坐到天明，又策羸骖信脚行。每日除书空满纸，不曾闻有介推名。
欲随流水去幽栖，喜伴归云入虎溪。深谢陈蕃怜寂寞，远飞芳字警沉迷。
巢岸南分战鸟山，水云程尽到东关。弦歌自是君家事，莫怪今来一邑闲。
长忆山阴旧会时，王家兄弟尽相随。老来放逐潇湘路，泪滴秋风引献之。
转知名宦是悠悠，分付空源始到头。待送妻儿下山了，便随云水一生休。
凝碧初高海气秋，桂轮斜落到江楼。三更浦上巴歌歇，山影沉沉水不流。
三代卢龙将相家，五分符竹到天涯。瘴山江上重相见，醉里同看豆蔲花。
黄莺慢转引秋蝉，冲断行云直入天。一曲梁州听初了，为君别唱想夫怜。
百年如梦竟何成，白发重来此地行。还似萧郎许玄度，再看庭石悟前生。
几年苍翠在仙家，一旦枝枯类海槎。不如酸涩棠梨树，却占高城独放花。
一从身世两相遗，往往关门到午时。想得俗流应大笑，不知年老识便宜。
含情遥夜几人知，闲咏风流小谢诗。还似霓旌下烟露，月边吹落上清词。
风光莫占少年家，白发殷勤最恋花。今日颠狂任君笑，趁愁得醉眼麻茶。
谪仙唐世游兹郡，花下听歌醉眼迷。今日汉江烟树尽，更无人唱白铜鞮。
久嗟尘匣掩青萍，见说除书试一听。闻君却作长沙傅，便逐秋风过洞庭。
自说轩皇息战威，万方无复事戎衣。却教孙子藏兵法，空把文章向礼闱。
平流白日无人爱，桥上闲行若个知。水似晴天天似水，两重星点碧琉璃。
红楼金刹倚晴冈，雨雪初收望汉阳。草檄可中能有暇，迎春一醉也无妨。
魏师临阵却抽营，谁管豺狼作信兵。纵使将军能伏剑，何人岛上哭田横。
此花莫遣俗人看，新染鹅黄色未干。好逐秋风上天去，紫阳宫女要头冠。
如云不厌苍梧远，似雁逢春又北飞。唯有隐山溪上月，年年相望两依依。
常叹春泉去不回，我今此去更难来。欲知别后留情处，手种岩花次第开。
暮雨萧萧江上村，绿林豪客夜知闻。他时不用逃名姓，世上如今半是君。
谢家为郡实风流，画得青山寄楚囚。惊起草堂寒气晚，海阳潮水到床头。
当时谪宦向夷陵，愿得身闲便作僧。谁知渐渐因缘重，羞见长燃一盏灯。
唯将直道信苍苍，可料无名抵宪章。阴隲却应先有谓，已交鸿雁早随阳。
膏已明煎信矣哉，二年人世不归来。庭前为报仙桃树，今岁花时好好开。
六出花开赤玉盘，当中红湿耐春寒。长安若在五侯宅，谁肯将钱买牡丹。
飒飒先飞梁上尘，朱唇不动翠眉颦。愿得春风吹更远，直教愁杀满城人。
颜子将才应四科，料量时辈更谁过。居然一片荆山玉，可怕无人是卞和。
云木苍苍数万株，此中言命的应无。人生不得如松树，却遇秦封作大夫。
班竹林边有古祠，鸟啼花发尽堪悲。当时惆怅同今日，南北行人可得知。
上清真子玉童颜，花态娇羞月思闲。仙路迷人应有术，桃源不必在深山。
单于都护再分疆，西引双旌出帝乡。朝日诏书添战马，即闻千骑取河湟。
将家难立是威声，不见多传卫霍名。一自元和平蜀后，马头行处即长城。
朔方忠义旧来闲，尽是邠城父子军。今日兵符归上将，旄头不用更妖氛。
十地初心在此身，水能生月即离尘。如今再结林中社，可羡当年会里人。
只去都门十里强，竹阴流水遶回廊。满城车马皆知有，每唤同游尽道忙。
闲说班超有旧居，山横水曲占商于。知君不用磻溪石，乞取终年独钓鱼。
因韩为赵两游秦，十月冰霜渡孟津。纵使鸡鸣遇关吏，不知余也是何人。
忽启新缄吟近诗，诗中韵出碧云词。且喜陟冈愁已散，登舟只恨渡江迟。
骊龙颔下亦生珠，便与人间众宝殊。他时若要追风日，须得君家万里驹。
年才二十众知名，孤鹤仪容彻骨清。口传天语来人世，却逐祥云上玉京。
云门天竺旧姻缘，临老移家住玉泉。早到可中涢南寺，免得翻经住几年。
二十年前不系身，草堂曾与雪为邻。常思和尚当时语，衣钵留将与此人。
锦池江上柳垂桥，风引蝉声送寂寥。不必如丝千万缕，只禁离恨两三条。
十二山晴花尽开，楚宫双阙对阳台。细腰争舞君沈醉，白日秦兵天下来。
华表千年一鹤归，丹砂为顶雪为衣。泠泠仙语人听尽，却向五云翻翅飞。
野性平生惟爱月，新晴半夜睹婵娟。起来自擘纱窗破，恰漏清光落枕前。
天上琼花不避秋，今宵织女嫁牵牛。万人惟待乘鸾出，乞巧齐登明月楼。
少妆银粉饰金钿，端正天花贵自然。闻道禁中时节异，九秋香满镜台前。
白玉为竿丁字成，黄金绣带短长轻。强遮天上花颜色，不隔云中语笑声。
劳将素手卷虾须，琼室流光更缀珠。玉漏报来过半夜，可怜潘岳立踟蹰。
甃玉编金次第平，花纹隐起踏无声。几重便上华堂里，得见天人吹凤笙。
宝扇持来入禁宫，本教花下动香风。姮娥须逐彩云降，不可通宵在月中。
粉面仙郎选圣朝，偶逢秦女学吹箫。须教翡翠闻王母，不奈乌鸢噪鹊桥。
不值分流二江水，定应犹得且同行。三千里外情人别，更被子规啼数声。
城外无尘水间松，秋天木落见山容。共寻萧史江亭去，一望终南紫阁峰。
我种东峰千叶莲，此峰毛女始求仙。今朝暗算当时事，已是人间七万年。
来从千山万山里，归向千山万山去。山中白云千万重，却望人间不知处。
九重深浅人不知，金殿玉楼倚朝日。一夜城中新雨晴，御沟流得宫花出。
万里烟萝锦帐间，云迎水送度蓝关。七盘九折难行处，尽是龚黄界外山。
临坛付法十三春，家本长城若下人。芸阁少年应不识，南山钞主是前身。
楼压黄河山满坐，风清水凉谁忍卧。人定军州禁漏传，不妨秋月城头过。
一别朱门三四春，再来应笑尚风尘。昨宵唯有楼前月，识是谢公诗酒人。
共出丘门岁九霜，相逢凄怆对离觞。荆南为报韦从事，一宿同眠御史床。
徐城洪尽到淮头，月里山河见泗州。闻道泗滨清庙磬，雅声今在谢家楼。
六星宫里一星归，行到金钩近紫微。侍史别来经岁月，今宵应梦护香衣。
红椒花落桂花开，万里同游俱未回。莫厌客中频送客，思乡独上望乡台。
商洛秦时四老翁，人传羽化此山空。若无仙眼何由见，总在庙前花洞中。
四面青山是四邻，烟霞成伴草成茵。年年洞口桃花发，不记曾经迷几人。
逸翮暂时成落羽，将归太白赏灵踪。须寻最近碧霄处，拟倩和云买一峰。
献玉频年命未通，穷秋成病悟真空。笑看朝市趋名者，不病那知在病中。
留得莲花偈付谁，独携金策欲归时。江南无限萧家寺，曾与白云何处期。
剑阁门西第一峰，道陵成道有高踪。行人若上升仙处，须拨白云三四重。
桃红李白觉春归，强步闲庭力尚微。从困不扶灵寿杖，恐惊花里早莺飞。
九折岩边下马行，江亭暂歇听江声。白云绿树不关我，枉与樵人乐一生。
十日广陵城里住，听君花下抚金徽。新声指上怀中纸，莫怪潜偷数曲归。
年少风流七品官，朱衣白马冶游盘。负心不报春光主，几处偷看红牡丹。
锦窠花朵灯业醉，翠叶眉稠裛露垂。莫引美人来架下，恐惊红片落燕支。
不分前时忤主恩，已甘寂寞守长门。今朝却得君王顾，重入椒房拭泪痕。
朱审偏能视夕岚，洞边深墨写秋潭。与君一顾西墙画，从此看山不向南。
耕夫占募逐楼船，春草青青万顷田。试上吴门看郡郭，清明几处有新烟。
雀儿来逐飏风高，下视鹰鹯意气豪。自谓能生千里翼，黄昏依旧委蓬蒿。
几度见诗诗总好，及观标格过于诗。平生不解藏人善，到处逢人说项斯。
云雨分飞二十年，当时求梦不曾眠。今来头白重相见，还上襄王玳瑁筵。
牡丹一朵值千金，将谓从来色最深。今日满栏开似雪，一生辜负看花心。
白鹤山边秋复春，张文宅畔少风尘。欲驱五马寻真隐，谁是当初□竹人。
白石岩前湖水春，湖边旧境有清尘。欲追谢守行田意，今古同忧是长人。
江北重峦积翠浓，绮霞遥映碧芙蓉。不知末后沧溟上，灭却瀛洲第几峰。
一派远光澄碧月，万株耸翠猎金飙。陶仙谩学长生术，暑往寒来更寂寥。
瑟瑟峰头玉水流，晋时遗迹更堪愁。愁人到此劳长望，何处烟波是祖州。
涨海尝从此地流，千帆飞过碧山头。君看深谷为陵后，翻覆人间未肯休。
郡郭东南积谷山，谢公曾是此跻攀。今来惟有灵池月，犹是婵娟一水间。
一岫坡陀凝绿草，千重虚翠透红霞。愁来始上消归思，见尽江城数百家。
吹台山上彩烟凝，日落云收叠翠屏。应谓焦桐堪采斵，不知谁是柳吴兴。
灵海泓澄匝翠峰，昔贤心赏已成空。今朝亭馆无遗制，积水沧浪一望中。
碧水逶迤浮翠𪩘，绿萝蒙密媚晴江。不知谁与名孤屿，其实中川是一双。
谢公梦草一差微，谪宦当时道不机。且谓飞霞游赏地，池塘烟柳亦依依。
商岭东西路欲分，两间茅屋一溪云。师言耳重知师意，人是人非不欲闻。
水宽山远烟岚迥，柳岸萦回在碧流。清昼不风凫雁少，却疑初梦镜湖秋。
丹橘村边独火微，碧流明处雁初飞。萧条落叶垂杨岸，隔水寥寥闻𢭏衣。
逐波云影参差远，背日岚光隐见深。犹似望中连海树，月生湖上是山阴。
旧山认得烟岚近，湖水平铺碧岫间。喜见云泉还怅望，自惭山叟不归山。
翠崖幽谷分明处，倦鸟归云在眼前。惆怅白头为四老，远随尘土去伊川。
陶令门前罥接篱，亚夫营里拂朱旗。人事推移无旧物，年年春至绿垂丝。
千条垂柳拂金丝，日暖牵风叶学眉。愁见花飞狂不定，还同轻薄五陵儿。
假金方用真金镀，若是真金不镀金。十载长安得一第，何须空腹用高心。
瘴烟长暖无霜雪，槿艳繁花满树红。每叹芳菲四时厌，不知开落有春风。
昔陪天上三清客，今作端州万里人。湘浦更闻猿夜啸，断肠无泪可霑巾。
瘴江昏雾连天合，欲作家书更断肠。今日病身悲状候，岂能埋骨向炎荒。
红蕉花样炎方识，瘴水溪边色最深。叶满丛深殷似火，不唯烧眼更烧心。
花开花落无时节，春去春来有底凭。燕子不藏雷不蛰，烛烟昏雾暗腾腾。
雨中鹊语喧江树，风处蛛丝飏水浔。开拆远书何事喜，数行家信抵千金。
长安别日春风早，岭外今来白露秋。莫道淮南悲木叶，不闻摇落更堪愁。
见说三声巴峡深，此时行者尽沾襟。端州江口连云处，始信哀猿伤客心。
自报金吾主禁兵，腰间宝剑重横行。接舆也是狂歌客，更就将军乞一声。
宫殿沈沈晓欲分，昭阳更漏不堪闻。珊瑚枕上千行泪，不是思君是恨君。
汲水添池活白莲，十千鬐鬣尽生天。凡庸不识慈悲意，自葬江鱼入九泉。
剃发多缘是代耕，好闻人死恶人生。祇园说法无高下，尔辈何劳尚世情。
抛却弓刀上砌台，上方台榭与云开。山僧见我衣裳窄，知道新从战地来。
太华峰前是故乡，路人遥指读书堂。如今老大骑官马，羞向关西道姓杨。
郎君得意及青春，蜀国将军又不贫。一曲高歌红一疋，两头娘子谢夫人。
阆峰绮阁几千丈，瑶水西流十二城。曾见周灵王太子，碧桃花下自吹笙。
赤城桥东见月夜，佛垅寺边行月僧。闲蹋莓苔绕琪树，海光清净对心灯。
昨日新花红满眼，今朝美酒绿留人。更宜明月含芳露，凭仗萧郎夜赏春。
白雪翦花朱蜡蒂，折花传笑惜春人。请君白日留明日，一醉春风莫厌频。
紫烟衣上绣春云，清隐山书小篆文。明月在天将凤管，夜深吹向玉晨君。
竹间深路马惊嘶，独入蓬门半似迷。劳问圃人终岁事，桔槔声里雨春畦。
柳塘烟起日西斜，竹浦风回雁弄沙。炀帝春游古城在，坏宫芳草满人家。
婵娟春尽暮心秋，邻里同年半白头。为问蓬莱近消息，海波平静好东游。
采莲朅来水无风，莲潭如鉴松如龙。夏衫短袖交斜红，艳歌笑鬬新芙蓉。
黄昏潮落南沙明，月光涵沙秋雪清。水文不上烟不荡，平平玉田冷空旷。
团团铜镜似潭水，心爱玉颜私自亲。一经离别少年改，难与清光相见新。
鱼鏁生衣门不开，玉筐金月共尘埃。青山石妇千年望，雷雨曾知来不来。
婺女星边气不秋，金华山水似瀛州。含香太守心清净，去与神仙日日游。
楚山清洛两无期，梦里春风玉树枝。何况芙蓉楼上客，海门江月亦相思。
画中留得清虚质，人世难逢白鹤身。应见茅盈哀老弟，为持金箓救生人。
姓丁黄鹤辽东去，客倩仙翁海上人。闻道姓名多改变，只今偕是圣朝臣。
乡无竹圃为三径，贫寄邻家已二年。惟有素风身未坠，世间开口不言钱。
旧房西壁画支公，昨暮今晨色不同。远客闲心无处所，独添香火望虚空。
风行露宿不知贫，明月为心又是身。欲问月中无我法，无人无我问何人。
满山雨色应难见，隔涧经声又不闻。紫阁夜深多入定，石台谁为扫秋云。
雕楹彩槛压通波，鱼鳞碧幕衔曲玉。夜深星月伴芙蓉，如在广寒宫里宿。
道士夜诵蘂珠经，白鹤下遶香烟听。夜移经尽人上鹤，仙风吹入秋冥冥。
吏散重门印不开，玉琴招鹤舞裴回。野人为此多东望，云雨仍从海上来。
西台御史重难言，落木疏篱遶病魂。一望青云感骢马，款行黄草出柴门。
菊花低色过重阳，似忆王孙白玉觞。今日王孙好收采，高天已下两回霜。
幽人往往怀麻姑，浮世悠悠仙景殊。自从青鸟不堪使，更得蓬莱消息无。
湖上清凉月更好，天边旅人犹未归。几见金波满还破，草虫声畔露沾衣。
襄阳太守沈碑意，身后身前几年事。湘江千岁未为陵，水底鱼龙应识字。
忆见特公赏秋处，凉溪看月清光寒。今夕深溪又相映，特公何处共团圆。
一朵蓬莱在世间，梵王宫阙翠云间。近南溪水更清浅，闻道游人未忍还。
随云步入青牛谷，青牛道士留我宿。可怜夜久月中行，惟有坛边一枝竹。
闻说天坛花耐凉，笑风含露对秋光。欲求御史更分别，何似衣花岁岁香。
芙蓉寒艳镂冰姿，天朗灯深拔豸时。好见吹笙伊洛上，紫烟丹凤亦相随。
身非居士常多病，心爱空王稍觉闲。师问寄禅何处所，浙东青翠沃洲山。
金岭雪晴僧独归，水文霞彩衲禅衣。可怜石室烧香夜，江月对心无是非。
世间禊事风流处，镜里云山若画屏。今日会稽王内史，好将宾客醉兰亭。
心交别我西京去，愁满春魂不易醒。从此无人访穷病，马蹄车辙草青青。
楚客秋思著黄叶，吴姬夜歌停碧云。声尽灯前各流泪，水天凉冷雁离群。
玉钩栏下寒泉水，金辘轳边影照人。此水今为九泉路，数枝花照数堆尘。
蜀川笺纸彩云初，闻说王家最有馀。野客思将池上学，石楠红叶不堪书。
西风应时筋角坚，承露牧马水草冷。可怜黄河九曲尽，毡馆牢落胡无影。
南塘旅舍秋浅清，夜深绿𬞟风不生。莲花受露重如睡，斜月起动鸳鸯声。
塘东白日驻红雾，早鱼翻光落碧浔。画舟兰棹欲破浪，恐畏惊动莲花心。
双飞鹧鸪春影斜，美人盘金衣上花。身为父母几时客，一生知向何人家。
去年河上送行人，万里弓旌一武臣。闻道玉关烽火灭，犬戎知有外家亲。
昨夜清凉梦本山，眠云唤鹤有惭颜。青莲道士长堪羡，身外无名至老闲。
柏梁宸居清窈窕，东方先生夜待诏。夜久月当承露盘，内人吹笙舞凤鸾。
月映东窗似玉轮，未央前殿绝声尘。宫槐花落西风起，鹦鹉惊寒夜唤人。
湘江舞罢忽成悲，便脱蛮靴出绛帷。谁是蔡邕琴酒客，魏公怀旧嫁文姬。
窗外卷帘侵碧落，槛前敲竹向青冥。黄昏不欲留人宿，云起风生龙虎醒。
万里茫茫天堑遥，秦皇底事不安桥。钱塘江口无钱过，又阻西陵两信潮。
流莺春晓唤樱桃，花外传呼殿影高。抱里琵琶最承宠，君王敕赐玉檀槽。
粉光花色叶中开，荷气衣香水上来。棹响清潭见斜领，双鸳何事亦相猜。
鸳鸯楼下万花新，翡翠宫前百戏陈。夭矫翔龙衔火树，飞来瑞凤散芳春。
仙跸初传紫禁香，瑞云开处夜花芳。繁弦促管升平调，绮缀丹莲借月光。
春至金河雪似花，萧条玉塞但胡沙。晓来重上关城望，惟见惊尘不见家。
临路深怀放废惭，梦中犹自忆江南。莫言塞北春风少，还胜炎荒入瘴岚。
高盖山头日影微，黄昏独立宿禽稀。林间滴酒空垂泪，不见丁宁嘱早归。
去岁买琴不与价，今年沽酒未还钱。门前债主雁行立，屋里醉人鱼贯眠。
谗语能令骨肉离，奸情难测事堪悲。何因掘得江充骨，捣作微尘祭望思。
东君珂佩响珊珊，青驭多时下九关。方信玉霄千万里，春风犹未到人间。
应为阳春信未传，固将青艳属残年。东君欲待寻佳约，剩寄衣香与粉绵。
迎春雪艳飘零极，度夕蟾华掩映多。欲托清香传远信，一枝无计奈愁何。
靓妆才罢粉痕新，递晓风回散玉尘。若遣有情应怅望，已兼残雪又兼春。
青帝来时值远芳，残花残雪尚交光。隔年拟待春消息，得见春风已断肠。
榆叶飘零碧汉流，玉蟾珠露两清秋。仙家若有单栖恨，莫向银台半夜游。
日落风回卷碧霓，芳蓬一夜拆龙泥。银台级级连清汉，桂子香浓月杵低。
风幌凉生白袷衣，星榆才乱绛河低。月明休近相思树，恐有韩凭一处栖。
句芒宫树已先开，珠蘂琼花鬬剪裁。散作上林今夜雪，送教春色一时来。
银花珠树晓来看，宿醉初醒一倍寒。已似王恭披鹤氅，凭栏仍是玉栏干。
星榆叶叶昼离披，云粉千重凝不飞。昆玉楼台珠树密，夜来谁向月中归。
曲岸兰丛雁飞起，野客维舟碧烟里。竿头五两转天风，白日杨花满流水。
三条陌上拂金羁，万里桥边映酒旗。此日令人肠欲断，不堪将入笛中吹。
柳花扑帘春欲尽，绿阴障林莺乱啼。只愁明日送春去，落日满园啼竹鸡。
宫女三千去不回，真珠翠羽是尘埃。夫差旧国久破碎，红燕自归花自开。
成帝夫人泪满怀，璧宫相趁落空堦。可怜玉貌花前死，惟有君恩白燕钗。
霍家有女字成君，年少教人著绣裙。枉杀宫中许皇后，椒房恩泽是浮云。
骏马金鞍白玉鞭，宫中来取李延年。承恩直日鸳鸯殿，一曲清歌在九天。
鹤发垂肩尺许长，离家三十五端阳。儿童见说深惊讶，却问何方是故乡。
笙歌只解闹花天，谁是敲冰掉小船。为觅潇湘幽隐处，夜深载月听鸣泉。
山中尽日无人到，竹外交加百鸟鸣。昨日小楼微雨过，樱桃花落晚风晴。
踏碎羊山黄叶堆，天飞细雨隐轻雷。朗陵莫讶来何晚，不忍听君话别杯。
客窗强饮太匆匆，急雨寒风意万重。蓦上心来消未得，梦回又听五更钟。
一阳才动伏群阴，万物于今寓太音。若喜长生添线日，微微消息识天心。
辘轳千转劳筋力，待得甘泉渴杀人。且共山麋同饮涧，玉沙铺底浅磷磷。
巷底萧萧绝市尘，供愁疏雨打黄昏。悠然一曲泉明调，浅立闲愁轻闭门。
凄凄切切断肠声，指滑音柔万种情。花影深沈遮不住，度帏穿幕又残更。
伶儿竹声愁绕空，秦女泪湿燕支红。玉桃花片落不住，三十六簧能唤风。
石家金谷旧歌人，起唱花筵泪满巾。红粉少年诸弟子，一时惆怅望梁尘。
云满衣裳月满身，轻盈归步过流尘。五更无限留连意，常恐风花又一春。
姑苏太守青娥女，流落长沙舞柘枝。坐满绣衣皆不识，可怜红脸泪双垂。
黄莺啼时春日高，红芳发尽井边桃。美人手暖裁衣易，片片轻花落翦刀。
新创仙亭覆石坛，雕梁峻宇入云端。岭北啸猿高枕听，湖南山色卷帘看。
三年游宦也迷津，马困长安九陌尘。都作无成不归去，古来妻嫂笑苏秦。
君王多感放东归，从此秦宫不复期。春景似伤秦丧主，落花如雨泪胭脂。
姊妹无多兄弟少，举家钟爱年最小。有时绕树山鹊飞，贪看不待画眉了。
自笑家贫客到疏，满庭烟草不能锄。今朝谁料三千里，忽得刘京一纸书。
手𦶟寒灯向影频，回文机上暗生尘。自家夫婿无消息，却恨桥头卖卜人。
爱彼山中石泉水，幽深夜夜落空里。至今忆得卧云时，犹自涓涓在人耳。
重重道气结成神，玉阙金堂逐日新。若数西山得道者，连予便是十三人。
古称天柱连九天，峨嵋道士栖其巅。近闻教得玄鹤舞，试凭驱出青芝田。
夜上幽岩踏灵草，松枝已疏桂枝老。新诗几度惜不吟，此处一声风月好。
腥臊海边多鬼市，岛夷居处无乡里。黑皮少年学采珠，手把生犀照咸水。
自得居王宠爱时，敢言春色上寒枝。十年宫里无人问，一日承恩天下知。
前日满林红锦遍，今日遶林看不见。空馀古岸泥土中，零落胭脂两三片。
杜鹃花时夭艳然，所恨帝城人不识。丁宁莫遣春风吹，留与佳人比颜色。
日轮浮动羲和推，东方一轧天门开。风神为我扫烟雾，四海荡荡无尘埃。
揽衣起兮望秋河，蒙蒙远雾飞轻罗。蟠桃树上日欲出，白榆枝畔星无多。
扶桑枝边红皎皎，天鸡一声四溟晓。偶看仙女上青天，鸾鹤无多采云少。
师子座中香已发，西方佛偈南僧说。惠风吹尽六条尘，清净水中初见月。
前日萌芽小于粟，今朝草树色已足。天公不语能运为，驱遣羲和染新绿。
团团月光照西壁，嵩阳故人千里隔。不知三十六峰前，定为何处峰前客。
莎地阴森古莲叶，游龟暗老青苔甲。池边道士夸眼明，夜取蟭螟摘蚊睫。
莫愁新得年十六，如蛾双眉长带绿。初学箜篌四五人，莫愁独自声前足。
紫烟捧日炉香动，万马千车踏新冻。绣衣年少朝欲归，美人犹在青楼梦。
君有绝艺终身宝，方寸巧心通万造。忽然写出涧底松，笔下看看一枝老。
山房水阁连空翠，沈沈下有蛟龙睡。老僧趺坐入定时，不知花落黄金地。
岘山自高水自绿，后辈词人心眼俗。鹿门才子不再生，怪景幽奇无管属。
身狎吴儿客在蜀，春深屡唱思乡曲。峨眉风景无主人，锦江悠悠为谁绿。
风吹榆钱落如雨，绕林绕屋来不住。知尔不堪还酒家，漫教夷甫无行处。
苍生应怪君起迟，蒲轮重辗嵩阳道。功成名遂来不来，三十六峰仙鹤老。
𣰦毯敝衣无处结，寸心耿耿如刀切。今朝欲泣泉客珠，及到盘中却成血。
老人今年八十几，口中零落残牙齿。天阴伛偻带嗽行，犹向岩前种松子。
何人步虚南峰顶，鹤唳九天霜月冷。仙词偶逐东风来，误飘数声落尘境。
主人家在龙池侧，水中有鱼不敢食。终朝采药供仙厨，却笑桃花少颜色。
几叹红桃开未得，忽惊造化新装饰。一种同霑荣盛时，偏荷清光借颜色。
深色胭脂碎剪红，巧能攒合是天公。莫言无物堪相比，妖艳西施春驿中。
曾去玄洲看种玉，那似君家满庭竹。客来不用呼清风，此处挂冠凉自足。
幽居正想飡霞客，夜久月寒珠露滴。千年独鹤两三声，飞下岩前一枝柏。
去雁声遥人语绝，谁家素机织新雪。秋山野客醉醒时，百尺老松衔半月。
独鹤孤云两难说，明朝又作东西别。知君少壮无几年，莫爱闲吟老松月。
道俗骈阗留不住，罗浮山上有心期。却愁仙处人难到，别后音书寄与谁。
洒水初晴物候新，飡霞阁上最宜春。山花四面风吹入，为我铺床作锦茵。
三十年前与君别，可怜容色夺花红。谁知日月相催促，此度见君成老翁。
西归公子何时降，南岳先生早晚来。巡历世间犹未遍，乞求鸾鹤且裴回。
丹田自种留年药，玄谷长生续命芝。世上漫忙兼漫走，不知求己更求谁。
火天无处买清风，闷发时来入梵宫。只向方师小廊下，回看门外是樊笼。
一年三百六十日，赏心那似春中物。草迷曲坞花满园，东家少年西家出。
六合八荒游未半，子孙零落暂归来。井边不认捎云树，多是门人在后栽。
洞中日月洞中仙，不算离家是几年。出郭始知人代变，又须抛却古时钱。
酒肠虽满少欢情，身在云州望帝城。巡次合当谁令改，先须为我打还京。
官罢江南客恨遥，二年空被酒中消。不知暗数春游处，偏忆扬州第几桥。
黄鸟啼多春日高，红芳开尽井边桃。美人手暖裁衣易，片片轻云落剪刀。
水有青莲沙有金，老僧于此独观心。愁人欲寄中峰宿，只恐白猿啼夜深。
云髻已收金凤皇，巧匀轻黛约残妆。不知昨夜新歌响，犹在谁家绕画梁。
只怪素亭黏黛色，溪烟为我染莓苔。欲知源上春风起，看取桃花逐水来。
声声扣出碧琅玕，能使秋猿欲叫难。诗兴未穷心更远，手垂青拂向云看。
心窍玲珑貌亦奇，荣枯只在手中移。今朝故向霜天里，点破繁花四五枝。
千淘万洗紫光攒，夜火荧荧照玉盘。恐是麻姑残米粒，不曾将与世人看。
露盘滴时河汉微，美人灯下裁春衣。蟾蜍东去鹊南飞，芸香省中郎不归。
箧贮灵砂日日看，欲成仙法脱身难。不知谁向交州去，为谢罗浮葛长官。
醉骑白马走空衢，恶少皆称电不如。五凤街头新勒辔，半垂衫袖揖金吾。
去岁清明霅溪口，今朝寒食镜湖西。信知天地心不易，还有子规依旧啼。
老去唯将药裹行，无家无累一身轻。却教年少取书卷，小字灯前鬬眼明。
夜静门深紫洞烟，孤行独坐忆神仙。三清宫里月如昼，十二宫楼何处眠。
愁见桥边荇叶新，兰舟枕水楫生尘。从来不是无莲采，十顷莲塘卖与人。
班藤为杖草为衣，万壑千峰独自归。纵令相忆谁相报，桂树岩边人信稀。
怪来频起咏刀头，枫叶枝边一夕秋。又向江南别才子，却将风景过扬州。
天堑茫茫连沃焦，秦皇何事不安桥。钱塘渡口无钱纳，已失西兴两信潮。
暂凭春酒换愁颜，今日应须醉始还。池上有门君莫掩，从教野客见青山。
欲折杨枝别恨生，一重枝上一啼莺。乱山重叠云相掩，君向乱山何处行。
采松仙子徒销日，吃菜山僧枉过生。多谢蓝田王少府，人间诗酒最关情。
玄发新簪碧藕花，欲添肌雪饵红砂。世间风景那堪恋，长笑刘郎漫忆家。
明镜湖中休采莲，却师阿母学神仙。朱丝误落青囊里，犹是箜篌第几弦。
二千馀里采琼瓌，到处伤心瓦砾堆。唯有绣衣周柱史，独将珠玉挂西台。
阿母从天降几时，前朝惟有汉皇知。仙桃不啻三回熟，饱见东方一小儿。
越山花去剡藤新，才子风光不厌春。第一莫寻溪上路，可怜仙女爱迷人。
扰扰凡情逐水流，世间多喜复多忧。一回行到冯公院，便欲令人百事休。
行拥朱轮锦幨儿，望仙门外叱金羁。染须偷嫩无人觉，唯有平康小妇知。
缠红结紫畏风吹，袅娜初回弱柳枝。买笑未知谁是主，万人心逐一人移。
欲住村西日日慵，上山无水引高踪。谁能求得秦皇术，为我先驱紫阁峰。
三展蜀笺皆郢曲，我心珍重甚琼瑶。应缘水府龙神睡，偷得蛟人五色绡。
为君三日废行程，一县官人是酒朋。共忆襄阳同醉处，尚书坐上纳银觥。
僧舍清凉竹树新，初经一雨洗诸尘。微风忽起吹莲叶，青玉盘中泻水银。
身倚西门笑向东，牡丹初折一枝红。市头日卖千般镜，知落谁家新匣中。
绕洞寻花日易销，人间无路得相招。呦呦白鹿毛如雪，踏我桃花过石桥。
鸾鹤每于松下见，笙歌常向坐中闻。手持十节龙头杖，不指虚空即指云。
大堤女儿郎莫寻，三三五五结同心。清晨对镜理容色，意欲取郎千万金。
看看北雁又南飞，薄幸征夫久不归。蟢子到头无信处，凡经几度上人衣。
何事经年断书信，愁闻远客说风波。西家还有望夫伴，一种泪痕儿最多。
簇锦攒花鬬胜游，万人行处最风流。无端自向春园里，笑摘青梅叫阿侯。
伤见路边杨柳春，一重折尽一重新。今年还折去年处，不送去年离别人。
百战放归成老翁，馀生得出死人中。今朝授敕三回舞，两赐青娥又拜公。
千树繁红遶碧泉，正宜尊酒对芳年。明朝欲饮还来此，只怕春风却在前。
翠娥初罢绕梁词，又见双鬟对舞时。一抱红罗分不足，参差裂破凤皇儿。
碧蹄新压步初成，玉色郎君弄影行。赚杀唱歌楼上女，伊州误作石州声。
酒姥溪头桑袅袅，钱塘郭外柳毶毶。路逢邻妇遥相问，小小如今学养蚕。
西邻年少问东邻，柳岸花堤几处新。昨夜雨多春水阔，隔江桃叶唤何人。
却思毫末栽松处，青翠才将众草分。今日散材遮不得，看看气色欲凌云。
皎洁西楼月未斜，笛声寥亮入东家。却令灯下裁衣妇，误翦同心一半花。
喃喃解语凤皇儿，曾听棃园竹里吹。谁谓五陵年少子，还将此曲暗相随。
越椀初盛蜀茗新，薄烟轻处搅来匀。山僧问我将何比，欲道琼浆却畏嗔。
煎茶水里花千片，候客亭中酒一樽。独对春光还寂寞，罗浮道士忽敲门。
闲云生叶不生根，常被重重蔽石门。赖有风帘能埽荡，满山晴日照乾坤。
虎迹新逢雨后泥，无人家处洞边溪。独行归客晚山里，赖有鹧鸪临路岐。
今朝造化使春风，开拆西施面上红。竟日眼前犹不足，数株舁入寸心中。
报花消息是春风，未见先教何处红。想得芳园十馀日，万家身在画屏中。
清辞再发郢人家，字字新移锦上花。能使龙宫买绡女，低回不敢织轻霞。
路绝空林无处问，幽奇山水不知名。松门拾得一片屐，知是高人向此行。
高栖只在千峰里，尘世望君那得知。长忆去年风雨夜，向君窗下听猿时。
漆点双眸鬓绕蝉，长留白雪占胸前。爱将红袖遮娇笑，往往偷开水上莲。
斜月胧胧照半床，茕茕孤妾懒收妆。灯前再览青铜镜，枉插金钗十二行。
仙女群中名最高，曾看王母种仙桃。手题金简非凡笔，道是天边玉兔毛。
世间无远可为游，六合朝行夕已周。坛上夜深风雨静，小仙乘月系苍虬。
游山游水几千重，二十年中一度逢。别易会难君且住，莫交青竹化为龙。
青溪道士紫霞巾，洞里仙家旧是邻。每见桃花逐流水，无回不忆武陵人。
夭夭花里千家住，总为当时隐暴秦。归去不论无旧识，子孙今亦是他人。
秦世老翁归汉世，还同白鹤返辽城。纵令记得山川路，莫问当时州县名。
欲驻如今未老形，万重山上九芝清。君今若问采芝路，踏水踏云攀杳冥。
小有洞中长住客，大罗天下后来仙。出门即是寻常处，未可还它跨鹤鞭。
分明得道谢自然，古来漫说尸解仙。如花年少一女子，身骑白鹤游青天。
肠结愁根酒不消，新惊白发长愁苗。主司傥许题名姓，笔下看成度海桥。
绝壁深溪无四邻，每逢猿鹤即相亲。小奴惊出垂藤下，山犬今朝吠一人。
乱叠千峰掩翠微，高人爱此自忘机。春风若埽阶前地，便是山花带锦飞。
卿卿买得越人丝，贪弄金梭懒画眉。女伴能来看新𥷨，鸳鸯正欲上花枝。
听钟投宿入孤烟，岩下病僧犹坐禅。独夜客心何处是，秋云影里一灯然。
栖禅枝畔数花新，飞作琉璃池上尘。谷鸟自啼猿自叫，不能愁得定中人。
碧洞青萝不畏深，免将饥渴累禅心。若期野客来相访，一室无烟何处寻。
芳处亦将枯槁同，应缘遭化未施功。羲和若拟动𬬻鞴，先铸曲江千树红。
每坐台前见玉容，今朝不与昨朝同。良人一夜出门宿，减却桃花一半红。
每欲寻君千万峰，岂知人世也相逢。一瓢遗却在何处，应挂天台最老松。
霞帔寻常带酒眠，路傍疑是酒中仙。醉来不住人家宿，多向远山松月边。
莫驱归骑且徘徊，更遣离情四五杯。醉后不忧迷客路，遥看瀑布识天台。
缥缈吾家一女仙，冰容虽小不知年。有时频夜看明月，心在嫦娥几案边。
初来唯见空树枝，今朝满院花如雪。门前为报诸少年，明日来迟不堪折。
谁能枉驾入荒榛，随例形相土木身。不及连山种桃树，花开犹得识夫人。
且将一笑悦丰年，渐老那能日日眠。引客特来山地上，坐看秋水落红莲。
羁情含蘖复含辛，泪眼看花只似尘。天遣春风领春色，不教分付与愁人。
麻衣年少雪为颜，却笑孤云未是闲。此去若逢花柳月，栖禅莫向苎萝山。
君在镜湖西畔住，四明山下莫经春。门前几个采莲女，欲泊莲舟无主人。
人厌为霖水毁溪，床边生菌路成泥。雨师一日三回到，栋里闲云岂得栖。
羊马群中觅人道，雁门关外绝人家。昔时闻有云中郡，今日无云空见沙。
半夜寻幽上四明，手攀松桂触云行。相呼已到无人境，何处玉箫吹一声。
年少郑郎那解愁，春来闲卧酒家楼。胡姬若拟邀他宿，挂却金鞭系紫骝。
琵琶洲上人行绝，干越亭中客思多。月满秋江山冷落，不知谁问夜如何。
娇羞不肯点新黄，踏过金钿出绣床。信物无端寄谁去，等闲裁破锦鸳鸯。
同心带里脱金钱，买取头花翠羽连。手执木兰犹未惯，今朝初上采菱船。
锦绣堆中卧初起，芙蓉面上粉犹残。台前也欲梳云髻，只怕盘龙手捻难。
马上徒劳别恨深，总缘如玉不输金。已知贱妾无归日，空荷君王有悔心。
欲令雪貌带红芳，更取金瓶泻玉浆。凤管鹤声来未足，懒眠秋月忆萧郎。
忆昔西施人未求，浣纱曾向此溪头。一朝得侍君王侧，不见玉颜空水流。
何处邀君话别情，寒山木落月华清。莫愁今夜无诗思，已听秋猿第一声。
行路少年知不知，襄阳全欠旧来时。宜城贾客载钱出，始觉大堤无女儿。
黎洲老人命余宿，杳然高顶浮云平。下视不知几千仞，欲晓不晓天鸡声。
万条金线带春烟，深染青丝不直钱。又免生当离别地，宫鸦啼处禁门前。
潘令新诗忽寄来，分明绣段对花开。此时欲醉红楼里，正被歌人劝一杯。
玉磬敲时清夜分，老龙吟断碧天云。邻房逢见广州客，曾向罗浮山里闻。
君亲同是先王道，何如骨肉一处老。也知臣子合佐时，自古荣华谁可保。
中峰高拄泬寥天，上有茅庵与石泉。晴景猎人曾望见，青蓝色里一僧禅。
拾遗帝侧知难得，官紧才微恐不胜。好是中朝绝亲友，九华山下诏来征。
三千里外一微臣，二十年来任运身。今日忽蒙天子召，自惭惊动国中人。
见说九华峰上寺，日宫犹在下方开。其中幽境客难到，请为诗中图画来。
二十年前此夜中，一般灯烛一般风。不知岁月能多少，犹著麻衣待至公。
人间扰扰唯闲事，自见高人只有诗。寂寞嵩峰云外寺，常多梦里过斋时。
城中听得新经论，却过关东说向人。旧国门徒终日望，见时应是见真身。
日日攻诗亦自彊，年年供应在名场。春风驿路归何处，紫阁山边是草堂。
几年山下事仙翁，名在长生箓籍中。烧得药成须寄我，曾为主簿与君同。
记得春闱同席试，逡巡何啻十年馀。今日相逢又相送，予乘五马子单车。
诗新得意恣狂疏，挥手终朝力有馀。今到诗家浑手战，欲题名字倩人书。
梵书钞律千馀纸，净院焚香独受持。童子病来烟火绝，清泉漱口过斋时。
千官晓立𬬻烟里，立近丹墀是起居。彩笔专书皇帝语，书成几卷太平书。
千骑红旗不可攀，水头独立暮方还。家人怪我浑如病，尊酒休倾笔砚间。
才归龙尾含鸡舌，更立螭头运兔毫。阊阖欲开金漏尽，冕旒初坐御香高。
寻常自怪诗无味，虽被人吟不喜闻。见说与君同一格，数篇到火却休焚。
夜归晓出满衣尘，转觉才名带累身。莫觅旧来终日醉，世间杯酒属闲人。
绕篱栽杏种黄精，晓侍罏烟暮出城。万事将身求总易，学君难得是长生。
银轮玉兔向东流，莹净三更正好游。一片黑云何处起，皂罗笼却水精球。
浮萍重叠水团圆，客遶千遭屐齿痕。莫惊池里寻常满，一井清泉是上源。
晓上上方高处立，路人羡我此时身。白云向我头上过，我更羡他云路人。
晓看楼殿更鲜明，遥隔朱栏见鹿行。武帝自知身不死，教修玉殿号长生。
花落莺飞深院静，满堂宾客尽诗人。城中杯酒家家有，唯是君家酒送春。
嫩绿微黄碧涧春，采时闻道断荤辛。不将钱买将诗乞，借问山翁有几人。
辞得官来疾渐平，世间难有此高情。新秋月满南溪里，引客乘船处处行。
莲华峰下郡斋前，遶砌穿池贮瀑泉。君到亦应闲不得，主人草圣复诗仙。
今朝街鼓何人听，朝客开门对雪眠。岂比直庐丹禁里，九重天近色弥鲜。
昨是儿童今是翁，人间日月急如风。常闻欲向沧江去，除我无人与子同。
皇恩特许拜杭坛，欲谢旌旄去就难。偷拟白头瞻画戟，四神俱散发毛寒。
得陪桃李植芳丛，别感生成太昊功。今日无言春雨后，似含冷涕谢东风。
上方清净无因住，唯愿他生得住持。只恐无生复无我，不知何处更逢师。
忍寒停酒待君来，酒作凌凘火作灰。半夜出门重立望，月明先自下高台。
蕙带缠腰复野蔬，一庄水竹数房书。举头忽见南山雪，便说休官相近居。
拟服松花无处学，嵩阳道士忽相教。今朝试上高枝采，不觉倾翻仙鹤巢。
黄金丝挂粉墙头，动似颠狂静似愁。游客见时心自醉，无因得见谢家楼。
叶叶如眉翠色浓，黄莺偏恋语从容。桥边陌上无人识，雨湿烟和思万重。
江上东西离别饶，旧条折尽折新条。亦知春色人将去，犹胜狂风取次飘。
二月杨花触处飞，悠悠漠漠自东西。谢家咏雪徒相比，吹落庭前便作泥。
江亭杨柳折还垂，月照深黄几树丝。见说隋堤枯已尽，年年行客怪春迟。
往年六月蝉应到，每到闻时骨欲惊。今日槐花还似发，却愁听尽更无声。
湖南谯国尽英髦，心事相期节义高。解下佩刀无所惜，新闻天子付三刀。
衰病近来行少力，光公乞我百龄藤。闲来杖此向何处，过水缘山只访僧。
将军作镇古汧洲，水腻山春节气柔。清夜满城丝管散，行人不信是边头。
箭利弓调四镇兵，蕃人不敢近东行。沿边千里浑无事，唯见平安火入城。
无生深旨诚难解，唯是师言得正真。远近迟斋来谛听，酒坊鱼市尽无人。
入门石径半高低，闲处无非是药畦。致得仙禽无去意，花间舞罢洞中栖。
江头数顷杏花开，车马争先尽此来。欲待无人连夜看，黄昏树树满尘埃。
独树倚亭新月入，城墙四面鏁山多。去年今夜还来此，坐见西风袅鹊窠。
杨柳垂丝与地连，归来一醉向溪边。相逢头白莫惆怅，世上无人长少年。
别酒已酣春漏前，他人扶上北归船。浔阳渡口月未上，渔火照江仍独眠。
衡阳到却十三春，行脚同来有几人。老大又思归岳里，当时来漆祖师身。
草履初登南客船，铜瓶犹贮北山泉。衡阳旧寺秋归去，门鏁寒潭几树蝉。
万里独行无弟子，惟赍筇竹与檀龛。看经更向吴中老，应是山川似剑南。
一生爱竹自未有，每到此房归不能。高人留宿话禅后，寂寞雨堂空夜灯。
浔阳却到是何日，此地今无旧使君。长忆穷冬宿庐岳，瀑泉冰折共僧闻。
太行岭上二尺雪，崔涯袖中三尺铁。一朝若遇有心人，出门便与妻儿别。
陇上泉流陇下分，断肠呜咽不堪闻。嫦娥一入月中去，巫峡千秋空白云。
二年不到宋家东，阿母深居僻巷中。含泪向人羞不语，琵琶弦断倚屏风。
日暮迎来香合中，百年心事一宵同。寒鸡鼓翼纱窗外，已觉恩情逐晓风。
赤板桥西小竹篱，槿花还似去年时。淡黄衫子浑无色，肠断丁香画雀儿。
年去年来秋更春，魏家园庙已成尘。只今惟有西陵在，无复当时歌舞人。
莫怨工人丑画身，莫嫌明主遣和亲。当时若不嫁胡虏，只是宫中一舞人。
蓪草头花椰叶裙，蒲葵树下舞蛮云。引领望江遥滴酒，白𬞟风起水生文。
枨枨山响荅琵琶，酒湿青莎肉饲鸦。树叶无声神去后，纸钱灰出木绵花。
牡丹妖艳乱人心，一国如狂不惜金。曷若东园桃与李，果成无语自成阴。
蝉噪古槐疏叶下，树衔斜日映孤城。欲知潘鬓愁多少，一夜新添白数茎。
海燕双飞意若何，曲梁呕嘎语声多。茅檐不必嫌卑陋，犹胜吴宫𦶟尔窠。
春雪空蒙帘外斜，霏微半入野人家。长天远树山山白，不辨梅花与柳花。
公子王孙逐后尘，绿珠垂泪滴罗巾。侯门一入深如海，从此萧郎是路人。
万卷书生刘鲁风，烟波万里谒文翁。无钱岂与韩知客，名纸毛生不肯通。
崖壁盘空天路回，白云行尽见琼台。洞门黯黯阴云闭，金阙曈曈日殿开。
锦莲浮处水粼粼，风外香生袜底尘。荷叶荷裙相映色，闻歌不见采莲人。
几树晴葩映水开，乱红狼籍点苍苔。东风留得残枝在，为惜馀芳独看来。
大堤杨柳雨沈沈，万缕千条惹恨深。飞絮满天人去远，东风无力系春心。
著雨胭脂点点消，半开时节最妖娆。谁家更有黄金屋，深锁东风贮阿娇。
三千里外布干戈，果得鲸鲵入网罗。今日宝刀无杀气，只缘君处受恩多。
帝城云物得阳春，水国烟花失主人。昨日天风吹乐府，六宫丝管一时新。
眼似真珠鳞似金，时时动浪出还沈。河中得上龙门去，不叹江湖岁月深。
遥想平原兔正肥，千回砺吻振毛衣。纵令啄解丝绦结，未得人呼不敢飞。
旧垒危巢泥已落，今年故向社前归。连云大厦无栖处，更望谁家门户飞。
十指中央了五行，说人休咎见前生。我来本乞真消息，却怕呵钱卦欲成。
家住吴王旧苑东，屋头山水胜屏风。寻常梦在秋江上，钓艇游扬藕叶中。
木牛零落阵图残，山姥烧钱古柏寒。七纵七擒何处在，茅花枥叶盖神坛。
六出花飞处处飘，黏窗著砌上寒条。朱门到晓难盈尺，尽是三军喜气消。
及第全胜十政官，金鞍镀了出长安。马头渐入扬州郭，为报时人洗眼看。
爪叶鳞条龙不盘，梳风幕翠一庭寒。莫言只是人长短，须作浮云向上看。
明日銮舆欲向东，守宫金翠带愁红。九门佳气已西去，千里花开一夜风。
樟亭驿上题诗客，一半寻为山下尘。世事日随流水去，红花还似白头人。
真宰偏饶丽景家，当春盘出带根霞。从开一朵朝衣色，免踏尘埃看杂花。
抛杉背柏冷僧帘，锁月梳风出殿檐。还似天台新雨后，小峰云外碧尖尖。
徙倚仙居遶翠楼，分明宫漏静兼秋。长安夜夜家家月，几处笙歌几处愁。
旧传天上千年熟，今日人间五日香。红软满枝须作意，莫交方朔施偷将。
逢时不得致升平，岂是明君忘姓名。眼暗发枯缘世事，今来无泪哭先生。
长安豪贵惜春残，争赏先开紫牡丹。别有玉杯承露冷，无人起就月中看。
杜甫在时贪入蜀，孟郊生处却归秦。如今始会麻姑意，借问山川与后人。
丁丁向晚急还稀，啄遍庭槐未肯归。终日与君除蠹害，莫嫌无事不频飞。
琉璃地上开红艳，碧落天头散晓霞。应是向西无地种，不然争肯重莲花。
眼前无奈蜀葵何，浅紫深红数百窠。能共牡丹争几许，得人嫌处祗缘多。
藕花衫子柳花裙，多著沈香慢火熏。惆怅妆成君不见，空教绿绮伴文君。
玉轮江上雨丝丝，公子游春醉不知。翦渡归来风正急，水溅鞍帕嫩鹅儿。
汴水通淮利最多，生人为害亦相和。东南四十三州地，取尽脂膏是此河。
中原无鹿海无波，凤辇鸾旗出幸多。今日故宫归寂寞，太平功业在山河。
老夫三日门前立，珠箔银屏昼不开。诗卷却抛书袋里，正如闲看华山来。
金粉为书重莫过，黄庭旧许右军多。请看今日酬恩德，何似当年为爱鹅。
松窗久是飡霞客，山县新为主印官。混俗故来分利禄，不教长作异人看。
渡头风晚叶飞频，君去还吴我入秦。双泪别家犹未断，不堪仍送故乡人。
秋中帝里经旬雨，晴后蝉声更不闻。牢落闲庭新病起，故乡南去雁成群。
势似孤峰一片成，坐来疑有白云生。主人莫怪殷勤看，远客长怀旧隐情。
陇头禾偃乳乌飞，兀倚征鞍倍忆归。正值江南新酿熟，可容闲却老莱衣。
相思迢递隔重城，鸟散堦前竹坞清。定拟秋凉过南崦，长松石上听泉声。
忆共蒲团话夜钟，别来落叶閟行踪。遥知黛色秋常玩，住向灵岩第几峰。
吴门东去路三千，到得阊门暂泊船。老父出迎应倒屣，贫居江上信谁传。
凤兮凤兮非无皇，山重水阔不可量。梧桐结阴在朝阳，濯羽弱水鸣高翔。
一叶飘然下弋阳，残霞昏日树苍苍。吴溪漫淬干将剑，却是猿声断客肠。
阴阴古寺杉松下，记得长明一焰灯。尽日看山人不会，影堂中是别来僧。
岳阳新尉晓衙参，却是傍人意未甘。昨夜与君思贾谊，长沙犹在洞庭南。
寒耿稀星照碧霄，月楼吹角夜江遥。五更人起烟霜静，一曲残声遍落潮。
文武千官岁仗兵，万方同轨奏升平。上皇一御含元殿，丹凤门开白日明。
龙虎旌旗雨露飘，玉楼歌断碧山遥。玄宗上马太真去，红树满园香自销。
千门开锁万灯名，正月中旬动帝京。三百内人连袖舞，一时天上著词声。
猩猩血彩系头标，天上齐声举画桡。却是内人争意切，六宫红袖一时招。
八月平时花萼楼，万方同乐奏千秋。倾城人看长竿出，一伎初成赵解愁。
兴庆池南柳未开，太真先把一枝梅。内人已唱春莺啭，花下傞傞软舞来。
车架东来值太平，大酺三日洛阳城。小儿一伎竿头绝，天下传呼万岁声。
紫陌酺归日欲斜，红尘开路薛王家。双鬟笑说楼前鼓，两仗争轮好落花。
虢国潜行韩国随，宜春深院映花枝。金舆远幸无人见，偷把邠王小管吹。
平时东幸洛阳城，天乐宫中夜彻明。无奈李谟偷曲谱，酒楼吹笛是新声。
日映宫城雾半开，太真帘下畏人猜。黄翻绰指向西树，不信宁哥回马来。
南来驱马渡江𣸣，消息前年此月闻。唯是贾先生恸哭，不堪天意重阴云。
邺中城下漳河水，日夜东流莫记春。肠断宫中望陵处，不堪台上也无人。
年少多情杜牧之，风流仍作杜秋诗。可知不是长门闭，也得相如第一词。
浓艳初开小药栏，人人惆怅出长安。风流却是钱塘寺，不踏红尘见牡丹。
咫尺云山便出尘，我生长日自因循。凭君画取江南胜，留向东斋伴老身。
西来渐觉细尘红，扰扰舟车路向东。可惜夏天明月夜，土山前面障南风。
小径上山山甚小，每怜僧院笑僧禅。人间莫道无难事，二十年来已是玄。
新教邠娘羯鼓成，大酺初日最先呈。冬儿指向贞贞说，一曲干鸣两杖轻。
开元皇帝掌中怜，流落人间二十年。长说承天门上宴，百官楼下拾金钱。
歌喉渐退出宫闱，泣话伶官上许归。犹说入时欢圣寿，内人初著五方衣。
宜春花夜雪千枝，妃子偷行上密随。便唤耍娘歌一曲，六宫生老是蛾眉。
春风南内百花时，道唱梁州急遍吹。揭手便拈金椀舞，上皇惊笑悖拏儿。
寂寞空门支道林，满堂诗板旧知音。秋风吹叶古廊下，一半绳床灯影深。
日落寒郊烟物清，古槐阴黑少人行。关门西去华山色，秦地东来河水声。
禁门宫树月痕过，媚眼唯看宿燕窠。斜拔玉钗灯影畔，剔开红焰救飞蛾。
元和天子昔平戎，惆怅金舆尚未通。尽日洛桥闲处看，秋风时节上阳宫。
莫折宫前杨柳枝，玄宗曾向笛中吹。伤心日暮烟霞起，无限春愁生翠眉。
凝碧池边敛翠眉，景阳楼下绾青丝。那胜妃子朝元阁，玉手和烟弄一枝。
风树离离月稍明，九天龙气在华清。宫门深锁无人觉，半夜云中羯鼓声。
天阙沈沈夜未央，碧云仙曲舞霓裳。一声玉笛向空尽，月满骊山宫漏长。
红树萧萧阁半开，上皇曾幸此宫来。至今风俗骊山下，村笛犹吹阿滥堆。
水遶宫墙处处声，残红长绿露华清。武皇一夕梦不觉，十二玉楼空月明。
深绿衣裳小小人，每来听里解相亲。天生合去云霄上，一尺松栽已出尘。
宛罗重縠起歌筵，活凤生花动碧烟。一声唱断无人和，触破秋云直上天。
日映宫墙柳色寒，笙歌遥指碧云端。珠铅滴尽无心语，强把花枝冷笑看。
等闲缉缀闲言语，夸向诗人唤作诗。昨日偶拈庄老读，万寻山上一毫厘。
古来名下岂虚为，李白颠狂自称时。唯恨世间无贺老，谪仙长在没人知。
遶舍烟霞为四邻，寒泉白石日相亲。尘机不尽住不得，珍重玉山山上人。
河流西下雁南飞，楚客相逢泪湿衣。张翰思归何太切，扁舟不住又东归。
云暗山横日欲斜，邮亭下马对残花。自从身逐征西府，每到花时不在家。
离鸿声怨碧云净，楚瑟调高清晓天。尽日相看俱不语，西风摇落数枝莲。
行人候晓久裴徊，不待鸡鸣未得开。堪羡寒溪自无事，潺潺一夜宿关来。
江流不动月西沈，南北行人万里心。况是相逢雁天夕，星河寥落水云深。
三十年持一钓竿，偶随书荐入长安。由来不是求名者，唯待春风看牡丹。
日光斜照集灵台，红树花迎晓露开。昨夜上皇新授箓，太真含笑入帘来。
虢国夫人承主恩，平明骑马入宫门。却嫌脂粉污颜色，淡扫蛾眉朝至尊。
行却江南路几千，归来不把一文钱。乡人笑我穷寒鬼，还似襄阳孟浩然。
遍识青霄路上人，相逢只是语逡巡。可胜饮尽江南酒，岁月犹残李白身。
烧得硫黄漫学仙，未胜长付酒家钱。窦常不吃齐推乐，却在人间八十年。
月照宫城红树芳，绿窗灯影在雕梁。金舆未到长生殿，妃子偷寻阿䳰汤。
旌旗不整奈君何，南去人稀北去多。尘土已残香粉艳，荔枝犹到马嵬坡。
蹙金妃子小花囊，销耗胸前结旧香。谁为君王重解得，一生遗恨系心肠。
雨霖铃夜却归秦，犹见张徽一曲新。长说上皇和泪教，月明南内更无人。
儿郎漫说转喉轻，须待情来意自生。只是眼前丝竹和，大家声里唱新声。
十二年前边塞行，坐中无语叹歌情。不堪昨夜先垂泪，西去阳关第一声。
十指纤纤玉笋红，雁行轻遏翠弦中。分明似说长城苦，水咽云寒一夜风。
金屑檀槽玉腕明，子弦轻撚为多情。只愁拍尽凉州破，画出风雷是拨声。
红铅拂脸细腰人，金绣罗衫软著身。长恐舞时残拍尽，却思云雨更无因。
千重钩锁撼金铃，万颗真珠泻玉瓶。恰值满堂人欲醉，甲光才触一时醒。
垂老秋歌出塞庭，遏云相付旧秦青。少年翻掷新声尽，却向人前侧耳听。
云愁鸟恨驿坡前，孑孑龙旗指望贤。无复一生重语事，柘黄衫袖掩潸然。
一夜梅花笛里飞，冷沙晴槛月光辉。北风吹尽向何处，高入塞云燕雁稀。
去年来送行人处，依旧虫声古岸南。斜日照溪云影断，水葓花穗倒空潭。
寒色苍苍老柏风，石苔清滑露光融。半夜四山钟磬尽，水精宫殿月玲珑。
月明如水山头寺，仰面看天石上行。夜半深廊人语定，一枝松动鹤来声。
古寺名僧多异时，道情虚遣俗情悲。千年鹤在市朝变，来去旧山人不知。
清昼房廊山半开，一瓶新汲洒莓苔。古松百尺始生叶，飒飒风声天上来。
延年不语望三星，莫说夫人上涕零。争奈世间惆怅在，甘泉宫夜看图形。
金陵津渡小山楼，一宿行人自可愁。潮落夜江斜月里，两三星火是瓜州。
壮士凄惶到山下，行人惆怅上山头。生前此路已迷失，寂寞孤魂何处游。
十里长街市井连，月明桥上看神仙。人生只合扬州死，禅智山光好墓田。
几年诗酒滞江干，水积云重思万端。今日南方惆怅尽，乐游原上见长安。
累累墟墓葬西原，六代同归蔓草根。唯是岁华流尽处，石头城下水千痕。
名花八叶嫩黄金，色照书窗透竹林。无奈美人闲把嗅，直疑檀口印中心。
散乱随风处处匀，庭前几日雪花新。无端惹著潘郎鬓，惊杀绿窗红粉人。
晓风抹尽燕支颗，夜雨催成蜀锦机。当昼开时正明媚，故乡疑是买臣归。
忽闻射猎出军城，人著戎衣马带缨。倒把角弓呈一箭，满川狐兔当头行。
牛渚南来沙岸长，远吟佳句望池阳。野人未必非毛遂，太守还须是孟尝。
争走金车叱鞅牛，笑声唯是说千秋。两边角子羊门里，犹学容儿弄钵头。
热戏争心剧火烧，铜槌暗热不相饶。上皇失喜宁王笑，百尺幢竿果动摇。
宫楼一曲琵琶声，满眼云山是去程。回顾段师非汝意，玉环休把恨分明。
苍苔古涩自雕疏，谁道中郎笔力馀。长爱当时遇王粲，每来碑下不关书。
朱氏西斋万卷书，水门山阔自高疏。我来穿穴非无意，愿向君家作壁鱼。
骨峭情高彼岸人，一杯长泛海为津。僧仪又入清流品，却恐前生是许询。
瘦颈隆肩碧眼生，翰林亲赞虎头能。终年不语看如意，似证禅心入大乘。
新样花文配蜀罗，同心双带蹙金蛾。惯将喉舌传军好，马迹铃声遍两河。
万树垂杨拂御沟，溶溶漾漾遶神州。都缘济物心无阻，从此恩波处处流。
二十年沈沧海间，一游京国也应闲。人人尽到求名处，独向青龙寺看山。
一粒硫黄入贵门，寝堂深处问玄言。时人尽说韦山甫，昨日馀干吊子孙。
锦江城外锦城头，回望秦川上轸忧。正值血魂来梦里，杜鹃声在散花楼。
五条弦出万端情，撚拨间关漫态生。唯羡风流田太守，小金铃子耳边鸣。
紫清人下薛阳陶，末曲新笳调更高。无奈一声天外绝，百年已死断肠刀。
千里南来背日行，关门无事一侯嬴。山根百尺路前去，十夜耳中汾水声。
石榴未拆梅犹小，爱此山花四五株。斜日庭前风袅袅，碧油千片漏红珠。
八寸黄杨惠不轻，虎头光照簟文清。空心想此缘成梦，拔剑灯前一夜行。
薄俗何心议感恩，谄容卑迹赖君门。春申还道三千客，寂寞无人杀李园。
偶因歌态咏娇嚬，传唱宫中十二春。却为一声河满子，下泉须吊旧才人。
蜀国僧吹芦一枝，陇西游客泪先垂。至今留得新声在，却为中原人不知。
细芦僧管夜沈沈，越鸟巴猿寄恨吟。吹到耳边声尽处，一条丝断碧云心。
月落江城树绕鸦，一声芦管是天涯。分明西国人来说，赤佛堂西是汉家。
玉律潜符一古琴，哲人心见圣人心。尽日南风似遗意，九疑猿鸟满山吟。
惆怅云陵事不回，万金重更筑仙台。莫言天上无消息，犹是夫人作鸟来。
龙蛇百战争天下，各制雄心指此沟。宁似九州分国土，地图初割海中流。
长闻为政古诸侯，使佩刀人尽佩牛。谁谓今来正耕垦，却销农器作戈矛。
亭亭孤月照行舟，寂寂长江万里流。乡国不知何处是，云山漫漫使人愁。
秋风四面足风沙，塞外征人暂别家。千里不辞行路远，时光早晚到天涯。
长洲苑外草萧萧，却算游城岁月遥。唯有别时今不忘，暮烟疏雨过枫桥。
一道甘泉接御沟，上皇行处不曾秋。谁言水是无情物，也到宫前咽不流。
檐前蔽日多高树，竹下添池有小渠。山客野僧归去后，晚凉移案独临书。
天街飞辔踏琼英，四顾全疑在玉京。一种相如抽秘思，兔园那比凤凰城。
谢公日日伤离别，又向西堂送阿连。想到越中秋已尽，镜河应羡月团圆。
北津杨柳迎烟绿，南岸阑干映水红。君到襄阳渡江处，始应回首忆羊公。
离心一起泪双流，春浪无情也白头。风若有知须放去，莫教重别又重愁。
索索凉风满树头，破窗残月五更秋。病身归处吴江上，一寸心中万里愁。
翠羽长将玉树期，偶然飞下肯多时。翩翩一路岚阴晚，却入青葱宿旧枝。
应从玉指到金徽，万态千情料可知。今夜灯前湘水怨，殷勤封在七条丝。
十里莲塘路不赊，病来帘外是天涯。烦君四句遥相寄，应得诗中便看花。
自知年几偏应少，先把屠苏不让春。傥更数年逢此日，还应惆怅羡他人。
斗回山路掩皇州，二载欢娱一望休。从此万重青嶂合，无因更得重回头。
商山半月雨漫漫，偶值新晴下七盘。山似换来天似洗，可怜风日到长安。
去年今夜在商州，还为清光上驿楼。宛是依依旧颜色，自怜人换几般愁。
六节南藤色似朱，拄行阶砌胜人扶。会须将入深山去，倚看云泉作老夫。
萧疏尽地林无影，浩荡连天月有波。独立空亭人睡后，洛桥风便水声多。
月色莫来孤寝处，春风又向别人家。梁园桃李虽无数，断定今年不看花。
扰扰驰蹄又走轮，五更飞尽九衢尘。灵芝破观深松院，还有斋时未起人。
已作绿丝笼晓日，又成飞絮扑晴波。隋家不合栽杨柳，长遣行人春恨多。
朝下归来只闭关，羡君高步出人寰。三年不见尘中事，满眼江涛送雪山。
雪尽南坡雁北飞，草根春意胜春晖。曲江永日无人到，独遶寒池又独归。
端坐高宫起远心，云高水阔共幽沈。更堂寓直将谁语，自种双松伴夜吟。
地尽炎荒瘴海头，圣朝今又放驩兜。交州已在南天外，更过交州四五州。
一见心原断百忧，益知身世两悠悠。江亭独倚阑干处，人亦无言水自流。
桂江南渡无杨柳，见此令人眼暂明。应学郡中贤太守，依依相向许多情。
月上江平夜不风，伏波遗迹半成空。今宵倍欲悲陵谷，铜柱分明在水中。
劝尔莫移禽鸟性，翠毛红觜任天真。如今漫学人言巧，解语终须累尔身。
心尽玉皇恩已远，迹留江郡宦应孤。不知壮气今何似，犹得凌云贯日无。
瘴鬼翻能念直心，五年相遇不相侵。目前唯有思君病，无底沧溟未是深。
六眸龟北凉应早，三足乌南日正长。常记京关怨摇落，如今目断满林霜。
梧桐坠露悲先朽，松桂凌霜倚后枯。不是世间长在物，𫏐分贞脆竟何殊。
师是浮云无著身，我居尘网敢相亲。应从海上秋风便，偶自飞来不为人。
流水颓阳不暂停，东流西落两无情。不是世间人自老，古来华发此中生。
天海相连无尽处，梦魂来往尚应难。谁言南海无霜雪，试向愁人两鬓看。
青梅欲熟笋初长，嫩绿新阴遶砌凉。湖馆翛然无俗客，白衣居士且匡床。
浪花如雪叠江风，社过高秋万恨中。明日便随江燕去，依依俱是故巢空。
老大成名仍足病，纵听丝竹也无欢。高情太守容闲坐，借与青山尽日看。
石抱龙堂藓石干，山遮白日寺门寒。长松瀑布饶奇状，曾有仙人驻鹤看。
寂寂花时闭院门，美人相并立琼轩。含情欲说宫中事，鹦鹉前头不敢言。
闲从结客冶游时，忘却红楼薄暮期。醉上黄金堤上去，马鞭捎断绿杨丝。
仙观曾过知不远，花藏石室杳难寻。泉边白鹿闻人语，看过天坛渐入深。
越岭向南风景异，人人传说到京城。经冬来往不踏雪，尽在刺桐花下行。
岂知鹦鹉洲边路，得见凤皇池上人。从此不同诸客礼，故乡西与郡城邻。
寻花不问春深浅，纵是残红也入诗。每个树边行一匝，谁家园里最多时。
忆昔两京官道上，可怜桃李昼阴垂。不知谁作巡花使，空记玄宗遣种时。
芦苇声多雁满陂，湿云连野见山稀。遥知将吏相逢处，半是春城贺雪归。
日日恐无云可望，不辞逐静望来频。共知亭下眠云远，解到上头能几人。
虫声已尽菊花干，共立松阴向晚寒。对酒看山俱惜去，不知斜月下栏干。
语低清貌似休粮，称著朱衣入草堂。销暑近来无别物，桂阴当午满绳床。
杖屦相随任处便，不唯空寄上方眠。归时亦取湖边路，晚映枫林共上船。
吟背春城出草迟，天晴紫阁赴僧期。山边树下行人少，一派新泉日午时。
唯爱图书兼古器，在官犹自未离贫。更闻县去青山近，称与诗人作主人。
隔烟花草远蒙蒙，恨个来时路不同。正是停桡相遇处，鸳鸯飞去急流中。
绿槐花堕御沟边，步出都门雨后天。日暮野人耕种罢，烽楼原上一条烟。
碧甃磷磷不记年，青萝锁在小山颠。向来下视千山水，疑是苍梧万里天。
方物就中名最远，只应愈疾味偏佳。若交尽乞人人与，采尽商山枳壳花。
野色晴宜上阁看，树阴遥映御沟寒。豪家旧宅无人住，空见朱门锁牡丹。
杏园北寺题名日，数到如今四十年。点检生涯与官职，一茎野竹在身边。
丁丁向晚急还稀，啄遍庭槐未肯归。终日与君除蠹害，莫嫌无事不频飞。
荷花明灭水烟空，惆怅来时径不同。欲到前洲堪入处，鸳鸯飞出碧流中。
星月相逢现此身，自然无迹又无尘。秋来若向金天会，便是青莲叶上人。
春溪缭绕出无穷，两岸桃花正好风。恰是扁舟堪入处，鸳鸯飞起碧流中。
梧桐叶落满庭阴，锁闭朱门试院深。曾是昔年辛苦地，不将今日负初心。
岧嶤下瞰霅溪流，极目烟波望梓州。虽有清风当夏景，只能销暑不销忧。
吴兴城阙水云中，画舫青帘处处通。溪上玉楼楼上月，清光合作水晶宫。
金榜题名墨尚新，今年依旧去年春。花间每被红妆问，何事重来只一人。
未向燕台逢厚礼，幸因社会接馀欢。一鱼吃了终无愧，鹍化为鹏也不难。
莫言名位未相俦，风月何曾阻献酬。前辈不须轻后辈，靖安今日在衡州。
十日浓芳一岁程，东风初急眼偏明。低枝似泥幽人醉，莫道无情似有情。
故城故垒满江𣸣，尽是干戈旧苦辛。见此即须知帝力，生来便作太平人。
伶俜乖拙两何如，昼泥琴声夜泥书。数拍胡笳弹未熟，故人新命画胡车。
祸福从来路不遥，偶然平地上烟霄。烟霄未稳还平地，门对孤峰占寂寥。
从今一去不须低，见说辽东好去栖。努力莫辞仙路远，白云飞处免群鸡。
身闲伴月夜深行，风触衣裳四体轻。为见近来天气好，几篇诗兴入秋成。
高树蝉声入晚云，不唯愁我亦愁君。何时各得身无事，每到闻时似不闻。
公子风流嫌锦绣，新裁白纻作春衣。金鞭留当谁家酒，拂柳穿花信马归。
从来只有情难尽，何事名为情尽桥。自此改名为折柳，任他离恨一条条。
两崖开尽水回环，一叶才通石罅间。楚客莫言山势险，世人心更险于山。
满庭诗境飘红叶，绕砌琴声滴暗泉。门外晚晴秋色老，万条寒玉一溪烟。
古槐烟薄晚鸦愁，独向黄昏立御沟。南国望中生远思，一行新雁去汀洲。
穷通应计一时间，今日甘从刖足还。长倚玉人心自醉，不辞归去哭荆山。
风香春暖展归程，全胜游仙入洞情。一路缘溪花覆水，不妨闲看不妨行。
知君饯酒深深意，图使行人涕不流。如今却恨酒中别，不得一言千里愁。
人言日远还疏索，别后都非未别心。唯我忆君千里意，一年不见一重深。
远爱春波正满湖，羡君东去是归途。吟诗好向月中宿，一叫水天沙鹤孤。
旅馆岁阑频有梦，分明最似此宵希。觉来莫道还无益，未得归时且当归。
行愁驿路问来人，西去经过愿一闻。落日回鞭相指点，前程从此是青云。
风波不动影沈沈，翠色全微碧色深。应是水仙梳洗处，一螺青黛镜中心。
世上无媒似我希，一身惟有影相随。出门便作焚舟计，生不成名死不归。
岘亭留恨为伤杯，未得醒醒看便回。却想醉游如梦见，直疑元本不曾来。
忆得当时病未遭，身为仙驭雪为毛。今来沙上飞无力，羞见樯乌立处高。
含春笑日花心艳，带雨牵风柳态妖。珍重两般堪比处，醉时红脸舞时腰。
风恼花枝不耐频，等闲飞落易愁人。殷勤最是章台柳，一树千条管带春。
人人慢说酒消忧，我道翻为引恨由。一夜醒来灯火暗，不应愁事亦成愁。
今年无异去年寒，何事朝来独忍难。应是渐为贫客久，锦衣著尽布衣单。
若论秋思人人苦，最觉愁多客又深。何况病来惆怅尽，不知争作送君心。
莫惊西上独迟回，只为衡门未有媒。惆怅赋成身不去，一名闲事逐秋回。
水阔江天两不分，行人两处更相闻。遥遥已失风帆影，半日虚销指点云。
碧竿微露月玲珑，谢豹伤心独叫风。高处已应闻滴血，山榴一夜几枝红。
蜀客春城闻蜀鸟，思归声引未归心。却知夜夜愁相似，尔正啼时我正吟。
行过险栈出褒斜，出尽平川似到家。万里客愁今日散，马前初见米囊花。
离思茫茫正值秋，每因风景却生愁。今宵难作刀州梦，月色江声共一楼。
旧里已悲无产业，故山犹恋有烟霞。自从为客归时少，旅馆僧房却是家。
贫居尽日冷风烟，独向檐床看雨眠。寂寞春风花落尽，满庭榆荚似秋天。
世家曾览楚英雄，国破城荒万事空。唯有邮亭阶下柳，春来犹似细腰宫。
落花门外春将尽，飞絮庭前日欲高。深院客来人未起，黄鹂枝上啄樱桃。
莎深苔滑地无尘，竹冷花迟剩驻春。尽日弄琴谁共听，与君兼鹤是三人。
竹房谁继生前事，松月空悬过去心。秋磬数声天欲晓，影堂斜掩一灯深。
剑南风景腊前春，山鸟江风得雨新。莫怪送君行较远，自缘身是忆归人。
雪楼当日动晴寒，渭水梁山鸟外看。闻说德宗曾到此，吟诗不敢倚阑干。
五柳先生本在山，偶然为客落人间。秋来见月多归思，自起开笼放白鹇。
澧水桥西小路斜，日高犹未到君家。村园门巷多相似，处处春风枳壳花。
幽岛曲池相隐映，小桥虚阁半高低。好风好月无人宿，夜夜水禽船上栖。
勿言春尽春还至，少壮看花复几回。今日已从愁里去，明年更莫共愁来。
密叶四时同一色，高枝千岁对孤峰。此中疑有精灵在，为见盘根似卧龙。
但见城池还汉将，岂知佳丽属蛮兵。锦江南度遥闻哭，尽是离家别国声。
大渡河边蛮亦愁，汉人将渡尽回头。此中剩寄思乡泪，南去应无水北流。
欲出乡关行步迟，此生无复却回时。千冤万恨何人见，唯有空山鸟兽知。
越巂城南无汉地，伤心从此便为蛮。冤声一恸悲风起，云暗青天日下山。
云南路出陷河西，毒草长青瘴色低。渐近蛮城谁敢哭，一时收泪羡猿啼。
窗灯欲灭夜愁生，萤火飞来促织鸣。宿客几回眠又起，一溪秋水枕边声。
山桃野杏两三栽，树树繁花去复开。今日主人相引看，谁知曾是客移来。
青油幕下白云边，日日空山夜夜泉。闻说小斋多野意，枳花阴里麝香眠。
洛城今古足繁华，最恨乔家似石家。行到窈娘身没处，水边愁见亚枝花。
汉家公主昔和蕃，石上今馀手迹存。风雨几年侵不灭，分明纤指印苔痕。
澹荡春风满眼来，落花飞蝶共裴回。偏能飘散同心蒂，无那愁眉吹不开。
莫怪频过有酒家，多情长是惜年华。春风堪赏还堪恨，才见开花又落花。
老去风光不属身，黄金莫惜买青春。白头纵作花园主，醉折花枝是别人。
南客岂曾谙塞北，年年唯见雁飞回。今朝忽渡桑干水，不似身来似梦来。
北阙云间见碧天，南宫月似旧时圆。喜看列宿今朝正，休叹参差十四年。
津桥春水浸红霞，烟柳风丝拂岸斜。翠辇不来金殿闭，宫莺衔出上阳花。
我家蜀地身离久，忽见胡山似剑门。马上欲垂千里泪，耳边唯欠一声猿。
每忆云山养短才，悔缘名利入尘埃。十年马足行多少，两度天涯地角来。
吴蜀千年等界村，英雄无主岂长存。思量往事今何在，万里山中一寺门。
两国道涂都万里，来从此地等平分。行人竞说东西利，事不关心耳不闻。
柳阴春岭鸟新啼，暖色浓烟深处迷。如恨往来人不见，水声呦咽出花溪。
抛掷泥中一听沈，不能三叹引愁深。莫言客子无愁易，须识愁多暗损心。
不爱人间紫与绯，却思松下著山衣。春郊雨尽多新草，一路青青蹋雨归。
野花幽鸟几千般，头白山僧遍识难。世上游人无复见，一生唯向画图看。
与君同在少年场，知己萧条壮士伤。可惜报恩无处所，却提孤剑过咸阳。
行人立马强盘回，别字犹含未忍开。好去出门休落泪，不如前路早归来。
马急人忙尘路喧，几从朝出到黄昏。今来合掌听师语，一似敲冰清耳根。
心中得胜暂抛愁，醉卧凉风拂簟秋。半夜觉来新酒醒，一条斜月到床头。
襄阳耆旧别来稀，此去何人共掩扉。唯有白铜鞮上月，水楼闲处待君归。
方响闻时夜已深，声声敲著客愁心。不知正在谁家乐，月下犹疑是远砧。
吾友今生不可逢，风流空想旧仪容。朝来马上频回首，惆怅他人似蔡邕。
往岁曾随江客船，秋风明月洞庭边。为看今夜天如水，忆得当时水似天。
行行何处散离愁，长路无因暂上楼。唯到高原即西望，马知人意亦回头。
亚尹故居经几主，只因君住有诗情。夜吟邻叟闻惆怅，七八年来无此声。
胡卢河畔逢秋雪，疑是风飘白鹤毛。坐客停杯看未定，将军已湿褐花袍。
秦灭燕丹怨正深，古来豪客尽沾襟。荆卿不了真闲事，辜负田光一片心。
刘毅虽然不掷卢，谁人不道解樗蒲。黄金百万终须得，只有挼莎更一呼。
轻轻没后更无筝，玉腕红纱到伍卿。座客满筵都不语，一行哀雁十三声。
黄陵庙前莎草春，黄陵女儿蒨裙新。轻舟小楫唱歌去，水远山长愁杀人。
千秋令节名空在，承露丝囊世已无。唯有紫苔偏得意，年年因雨上金铺。
蟪蛄宁与雪霜期，贤哲难教俗士知。可怜贞观太平后，天且不留封德彝。
十载飘然绳检外，樽前自献自为酬。秋山春雨闲吟处，倚遍江南寺寺楼。
云门寺外逢猛雨，林黑山高雨脚长。曾奉郊宫为近侍，分明羽林枪。
李白题诗水西寺，古木回岩楼阁风。半醒半醉游三日，红白花开山雨中。
长安回望绣成堆，山顶千门次第开。一骑红尘妃子笑，无人知是荔枝来。
新丰绿树起黄埃，数骑渔阳探使回。霓裳一曲千峰上，舞破中原始下来。
万国笙歌醉太平，倚天楼殿月分明。云中乱拍禄山舞，风过重峦下笑声。
长空澹澹孤鸟没，万古销沈向此中。看取汉家何事业，五陵无树起秋风。
烈士思酬国士恩，春申谁与快冤魂。三千宾客总珠履，欲使何人杀李园。
相如死后无词客，延寿亡来绝画工。玉颜不是黄金少，泪滴秋山入寿宫。
杜诗韩集愁来读，似倩麻姑痒处抓。天外凤凰谁得髓，无人解合续弦胶。
绝艺如君天下少，闲人似我世间无。别后竹窗风雪夜，一灯明暗覆吴图。
连环羁玉声光碎，绿锦蔽泥虬卷高。春风细雨走马去，珠落璀璀白罽袍。
斯人清唱何人和，草径苔芜不可寻。一夕小敷山下梦，水如环珮月如襟。
𫛳鸟飞来庚子直，谪去日蚀辛卯年。由来枉死贤才事，消长相持势自然。
故国池塘倚御渠，江城三诏换鱼书。贾生辞赋恨流落，秪向长沙住岁馀。
烟深苔巷唱樵儿，花落寒轻倦客归。藤岸竹洲相掩映，满池春雨䴙鹈飞。
乳肥春洞生鹅管，沼避回岩势犬牙。自笑卷怀头角缩，归盘烟磴恰如蜗。
闲吹玉殿昭华管，醉折梨园缥蒂花。十年一梦归人世，绛缕犹封系臂纱。
平阳拊背穿驰道，铜雀分香下璧门。几向缀珠深殿里，妒抛羞态卧黄昏。
夜来微雨洗芳尘，公子骅骝步贴匀。莫怪杏园憔悴去，满城多少插花人。
拥鼻侵襟花草香，高台春去恨茫茫。蔫红半落平池晚，曲渚飘成锦一张。
窜逐穷荒与死期，饿唯蒿藿病无医。怜君更抱重泉恨，不见崇山谪去时。
清时有味是无能，闲爱孤云静爱僧。欲把一麾江海去，乐游原上望昭陵。
车书混一业无穷，井邑山川今古同。戊辰年向金陵过，惆怅闲吟忆庾公。
千里莺啼绿映江，水村山郭酒旗风。南朝四百八十寺，多少楼台烟雨中。
故里溪头松柏双，来时尽日倚松窗。杜陵隋苑已绝国，秋晚南游更渡江。
两竿落日溪桥上，半缕轻烟柳影中。多少绿荷相倚恨，一时回首背西风。
秋声无不搅离心，梦泽蒹葭楚雨深。自滴阶前大梧叶，干君何事动哀吟。
菱透浮萍绿锦池，夏莺千啭弄蔷薇。尽日无人看微雨，鸳鸯相对浴红衣。
呜咽江楼角一声，微阳潋潋落寒汀。不用凭阑苦回首，故乡七十五长亭。
弄溪终日到黄昏，照数秋来白发根。何物赖君千遍洗，笔头尘土渐无痕。
袖拂霜林下石棱，潺湲声断满溪冰。携茶腊月游金碧，合有文章病茂陵。
骨清年少眼如冰，凤羽参差五色层。天上麒麟时一下，人间不独有徐陵。
势比凌歊宋武台，分明百里远帆开。蜀江雪浪西江满，强半春寒去却来。
兰溪春尽碧泱泱，映水兰花雨发香。楚国大夫憔悴日，应寻此路去潇湘。
倚溪侵岭多高树，夸酒书旗有小楼。惊起鸳鸯岂无恨，一双飞去却回头。
淮阳多病偶求欢，客袖侵霜与烛盘。砌下梨花一堆雪，明年谁此凭阑干。
似火山榴映小山，繁中能薄艳中闲。一朵佳人玉钗上，秪疑烧却翠云鬟。
夹岸垂杨三百里，秪应图画最相宜。自嫌流落西归疾，不见东风二月时。
数树新开翠影齐，倚风情态被春迷。依依故国樊川恨，半掩村桥半掩溪。
雪衣雪髪青玉觜，群捕鱼儿溪影中。惊飞远映碧山去，一树梨花落晚风。
汉宫一百四十五，多下珠帘闭琐窗。何处营巢夏将半，茅檐烟里语双双。
画堂歌舞喧喧地，社去社来人不看。长是江楼使君伴，黄昏犹待倚阑干。
独折南园一朵梅，重寻幽坎已生苔。无端晚吹惊高树，似袅长枝欲下来。
尽日看云首不回，无心都大似无才。可怜光彩一片玉，万里晴天何处来。
离心忽忽复凄凄，雨晦倾瓶取醉泥。可羡高僧共心语，一如携穉往东西。
觥船一櫂百分空，十岁青春不负公。今日鬓丝禅榻畔，茶烟轻飏落花风。
红烛短时羌笛怨，清歌咽处蜀弦高。万里分飞两行泪，满江寒雨正萧骚。
刘根丹篆三千字，郭璞青囊两卷书。牛渚矶南谢山北，白云深处有岩居。
屏风周昉画纤腰，岁久丹青色半销。斜倚玉窗鸾髪女，拂尘犹自妒娇娆。
平明送葬上都门，绋翣交横逐去魂。归来冷笑悲身事，唤妇呼儿索酒盆。
无端偶效张文纪，下杜乡园别五秋。重过江南更千里，万山深处一孤舟。
水叠鸣珂树如帐，长杨春殿九门珂。我来惆怅不自决，欲去欲住终如何。
溶溶漾漾白鸥飞，绿净春深好染衣。南去北来人自老，夕阳长送钓船归。
故人坟树立秋风，伯道无儿迹更空。重到笙歌分散地，隔江吹笛月明中。
折戟沈沙铁未销，自将磨洗认前朝。东风不与周郎便，铜雀春深鏁二乔。
日旗龙斾想飘扬，一索功高缚楚王。直是超然五湖客，未如终始郭汾阳。
烟笼寒水月笼沙，夜泊秦淮近酒家。商女不知亡国恨，隔江犹唱后庭花。
萧萧山路穷秋雨，淅淅溪风一岸蒲。为问寒沙新到雁，来时还下杜陵无。
细腰宫里露桃新，脉脉无言度几春。至竟息亡缘底事，可怜金谷坠楼人。
江湖醉渡十年春，牛渚山边六问津。历阳前事知何实，高位纷纷见陷人。
胜败兵家事不期，包羞忍耻是男儿。江东子弟多才俊，卷土重来未可知。
孙家兄弟晋龙骧，驰骋功名业帝王。至竟江山谁是主，苔矶空属钓鱼郎。
青山隐隐水迢迢，秋尽江南草木凋。二十四桥明月夜，玉人何处教吹箫。
故人别来面如雪，一榻拂云秋影中。玉白花红三百首，五陵谁唱与春风。
一渠东注芳华苑，苑鏁池塘百岁空。水殿半倾蟾口涩，为谁流下蓼花中。
锦缆龙舟隋炀帝，平台复道汉梁王。游人闲起前朝念，折柳孤吟断杀肠。
千里长河初冻时，玉珂瑶珮响参差。浮生却似冰底水，日夜东流人不知。
水接西江天外声，小斋松影拂云平。何人教我吹长笛，与倚春风弄月明。
广文遗韵留樗散，鸡犬图书共一船。自说江湖不归事，阻风中酒过年年。
少微星动照春云，魏阙衡门路自分。倏去忽来应有意，世间尘土谩疑君。
调高银字声还侧，物比柯亭韵校奇。寄与玉人天上去，桓将军见不教吹。
镜中丝髪悲来惯，衣上尘痕拂渐难。惆怅江湖钓竿手，却遮西日向长安。
田园不事来游宦，故国谁教尔别离。独倚关亭还把酒，一年春尽送春诗。
三树稚桑春未到，扶床乳女午啼饥。潜销暗铄归何处，万指侯家自不知。
楚江寒食橘花时，野渡临风驻彩旗。草色连云人去住，水纹如縠燕差池。
弯弓征战作男儿，梦里曾经与画眉。几度思归还把酒，拂云堆上祝明妃。
早入商山百里云，蓝溪桥下水声分。流水旧声人旧耳，此回呜咽不堪闻。
甘罗昔作秦丞相，子政曾为汉辇郎。千载更逢王侍读，当时还道有文章。
吕氏强梁嗣子柔，我于天性岂恩雠。南军不袒左边袖，四老安刘是灭刘。
无媒径路草萧萧，自古云林远市朝。公道世间唯白发，贵人头上不曾饶。
苍苍烟月满川亭，我有劳歌一为听。将取离魂随白骑，三台星里拜文星。
娉娉袅袅十三馀，豆蔻梢头二月初。春风十里扬州路，卷上珠帘总不如。
多情却似总无情，唯觉尊前笑不成。蜡烛有心还惜别，替人垂泪到天明。
前山极远碧云合，清夜一声白雪微。欲寄相思千里月，溪边残照雨霏霏。
血染斑斑成锦纹，昔年遗恨至今存。分明知是湘妃泣，何忍将身卧泪痕。
共惜流年留不得，且环流水醉流杯。无情红艳年年盛，不恨凋零却恨开。
细柳桥边深半春，缬衣帘里动香尘。无端有寄闲消息，背插金钗笑向人。
梁园纵玩归应少，赋雪搜才去必频。板落岂缘无罚酒，不教客右更添人。
松寺曾同一鹤栖，夜深台殿月高低。何人为倚东楼柱，正是千山雪涨溪。
小楼才受一床横，终日看山酒满倾。可惜和风夜来雨，醉中虚度打窗声。
舞靴应任闲人看，笑脸还须待我开。不用镜前空有泪，蔷薇花谢即归来。
可怜走马骑驴汉，岂有风光肯占伊。只有三张最惆怅，下山回马尚迟迟。
小捷风流已俊才，便将红粉作金台。明年未去池阳郡，更乞春时却重来。
南陵水面漫悠悠，风紧云轻欲变秋。正是客心孤回处，谁家红袖凭江楼。
初岁娇儿未识爷，别爷不拜手咤叉。拊头一别三千里，何日迎门却到家。
连云接塞添迢递，洒幕侵灯送寂寥。一夜不眠孤客耳，主人窗外有芭蕉。
鸳鸯帐里暖芙蓉，低泣关山几万重。明镜半边钗一股，此生何处不相逢。
饮酒论文四百刻，水分云隔二三年。男儿事业知公有，卖与明君直几钱。
钿尺裁量减四分，纤纤玉笋裹轻云。五陵年少欺他醉，笑把花前出画裙。
蝉翼轻绡傅体红，玉肤如醉向春风。深宫锁闭犹疑惑，更取丹沙试辟宫。
监宫引出暂开门，随例须朝不是恩。银钥却收金锁合，月明花落又黄昏。
三十六宫秋夜深，昭阳歌断信沈沈。唯应独伴陈皇后，照见长门望幸心。
东西南北数衢通，曾取江西径过东。今日更寻南去路，未秋应有北归鸿。
东都放榜未花开，三十三人走马回。秦地少年多酿酒，已将春色入关来。
才子风流咏晓霞，倚楼吟住日初斜。惊杀东邻绣床女，错将黄晕压檀花。
北阙南山是故乡，两枝仙桂一时芳。休公都不知名姓，始觉禅门气味长。
落魄江南载酒行，楚腰肠断掌中轻。十年一觉扬州梦，赢得青楼薄幸名。
金风万里思何尽，玉树一窗秋影寒。独掩柴门明月下，泪流香袂倚阑干。
芦花深泽静垂纶，月夕烟朝几十春。自说孤舟寒水畔，不曾逢著独醒人。
自恨寻芳到已迟，往年曾见未开时。如今风摆花狼籍，绿叶成阴子满枝。
远上寒山石径斜，白云生处有人家。停车坐爱枫林晚，霜叶红于二月花。
满眼青山未得过，镜中无那鬓丝何。只言旋老转无事，欲到中年事更多。
晓迎秋露一枝新，不占园中最上春。桃李无言又何在，向风偏笑艳阳人。
谢傅秋凉阅管弦，徒教贱子侍华筵。溪头正雨归不得，辜负东窗一觉眠。
数条秋水挂琅玕，玉手丁当怕夜寒。曲尽连敲三四下，恐惊珠泪落金盘。
清羸已近百年身，古寺风烟又一春。寰海自成戎马地，唯师曾是太平人。
花前虽病亦提壶，数调持觞兴有无。尽日临风羡人醉，雪香空伴白髭须。
桃满西园淑景催，几多红艳浅深开。此花不逐溪流出，晋客无因入洞来。
烟鸿上汉声声远，逸骥寻云步步高。应笑内兄年六十，郡城闲坐养霜毛。
相送西郊暮景和，青苍竹外遶寒波。为君蘸甲十分饮，应见离心一倍多。
执袂还应立马看，向来离思始知难。雁飞不见行尘灭，景下山遥极目寒。
泠泠寒水带霜风，更在天桥夜景中。清禁漏闲烟树寂，月轮移在上阳宫。
已落双雕血尚新，鸣鞭走马又翻身。凭君莫射南来雁，恐有家书寄远人。
长洲苑外草萧萧，却筭游程岁月遥。唯有别时今不忘，暮烟秋雨过枫桥。
初月微明漏白烟，碧松梢外挂青天。西风静起传深夜，应送愁吟入夜禅。
红烛秋光冷画屏，轻罗小扇扑流萤。天阶夜色凉如水，坐看牵牛织女星。
玉仙瑶瑟夜珊珊，月过楼西桂烛残。风景人间不如此，动摇湘水彻明寒。
三清洞里无端别，又拂尘衣欲卧云。看著挂冠迷处所，北山萝月在移文。
晓楼烟槛出云霄，景下林塘已寂寥。城角为秋悲更远，护霜云破海天遥。
晓涧青青桂色孤，楚人随玉上天衢。水辞谷口山寒少，今日风头校暖无。
寻常诗思巧如春，又喜幽亭蕙草新。本是馨香比君子，遶栏今更为何人。
道在人间或可传，小还轻变已多年。今来海上升高望，不到蓬莱不是仙。
旧迹依然已十秋，雪山当面照银钩。怀恩泪尽霜天晓，一片馀霞映驿楼。
凄风洛下同羁思，迟日棠阴得醉歌。自笑与君三岁别，头衔依旧鬓丝多。
佳人失手镜初分，何日团圆再会君。今朝万里秋风起，山北山南一片云。
秦陵汉苑参差雪，北阙南山次第春。车马满城原上去，岂知惆怅有闲人。
零叶翻红万树霜，玉莲开蘂暖泉香。行云不下朝元阁，一曲淋铃泪数行。
满怀多少是恩酬，未见功名已白头。不为寻山试筋力，岂能寒上背云楼。
重关晓度宿云寒，羸马缘知步步难。此信的应中路见，乱山何处拆书看。
有客南来话所思，故人遥枉醉中诗。暂因微疾须防酒，不是欢情减旧时。
身随白日看将老，心与青云自有期。今对晴峰无十里，世缘多累暗生悲。
文字波中去不还，物情初雨是非闲。时名竟是无端事，羞对灵山道爱山。
眼看云鹤不相随，何况尘中事作为。好伴羽人深洞去，月前秋听玉参差。
一话涔阳旧使君，郡人回首望青云。政声长与江声在，自到津楼日夜闻。
翠屏山对凤城开，碧落摇光霁后来。回识六龙巡幸处，飞烟闲遶望春台。
星河犹在整朝衣，远望天门再拜归。笑向春风初五十，敢言知命且知非。
尽是离宫院中女，苑墙城外冢累累。少年入内教歌舞，不识君王到老时。
不识长杨事北胡，且教红袖醉来扶。狂风烈焰虽千尺，豁得平生俊气无。
武牢关吏应相笑，个里年年往复来。若问使君何处去，为言相忆首长回。
宛溪垂柳最长枝，曾被春风尽日吹。不堪攀折犹堪看，陌上少年来自迟。
江南为客正悲秋，更送吾师古渡头。惆怅不同尘土别，水云踪迹去悠悠。
十二层楼敞画檐，连云歌尽草纤纤。空堂病怯阶前月，燕子嗔垂一竹帘。
红霞一抹广陵春，定子当筵睡脸新。却笑吃亏隋炀帝，破家亡国为谁人。
千万长河共使船，听君诗句倍怆然。春风野岸名花发，一道帆樯画柳烟。
暖风迟日柳初含，顾影看身又自惭。何事明朝独惆怅，杏花时节在江南。
月白烟青水暗流，孤猿衔恨叫中秋。三声欲断疑肠断，饶是少年今白头。
尘埃终日满窗前，水态云容思浩然。争得便归湘浦去，却持竿上钓鱼船。
黑山南面更无州，马放平沙夜不收。风送孤城临晚角，一声声入客心愁。
玉箫声断没流年，满目春愁陇树烟。艳质已随云雨散，凤楼空锁月明天。
门近寒溪窗近山，枕山流水日潺潺。长嫌世上浮云客，老向尘中不解颜。
万古荣华旦暮齐，楼台春尽草萋萋。君看陌上何人墓，旋化红尘送马蹄。
青冢前头陇水流，燕支山上暮云秋。蛾眉一坠穷泉路，夜夜孤魂月下愁。
行脚寻常到寺稀，一枝藜杖一禅衣。开门满院空秋色，新向庐峰过夏归。
柳动晴风拂路尘，年年宫阙锁浓春。一从翠辇无巡幸，老却蛾眉几许人。
风吹柳带摇晴绿，蝶遶花枝恋暖香。多把芳菲泛春酒，直教愁色对愁肠。
何处吹笳薄暮天，塞垣高鸟没狼烟。游人一听头堪白，苏武争禁十九年。
海路无尘边草新，荣枯不见绿杨春。白沙日暮愁云起，独感离乡万里人。
胡雏吹笛上高台，寒雁惊飞去不回。尽日春风吹不散，只应分付客愁来。
男儿所在即为家，百镒黄金一朵花。借问春风何处好，绿杨深巷马头斜。
繁华事散逐香尘，流水无情草自春。日暮东风怨啼鸟，落花犹似堕楼人。
星汉离宫月出轮，满街含笑绮罗春。花前每被青蛾问，何事重来只一人。
黄沙连海路无尘，边草长枯不见春。日暮拂云堆下过，马前逢著射雕人。
龙舟东下事成空，蔓草萋萋满故宫。亡国亡家为颜色，露桃犹自恨春风。
瘴塞蛮江入洞流，人家多在竹棚头。青山海上无城郭，唯见松牌出象州。
把酒直须判酩酊，逢花莫惜暂淹留。假如三万六千日，半是悲哀半是愁。
省事却因多事力，无心翻似有心来。秋风郡阁残花在，别后何人更一杯。
不语亭亭俨薄妆，画裙双凤郁金香。西京才子旁看取，何似乔家郍窈娘。
蜀地曾闻子规鸟，宣城又见杜鹃花。一叫一回肠一断，三春三月忆三巴。
朔风高紧掠河楼，白鼻䯄郎白罽裘。有个当垆明似月，马鞭斜揖笑回头。
日晴空乐下仙云，俱在凉亭送使君。莫辞一盏即相请，还是三年更不闻。
华堂今日绮筵开，谁唤分司御史来。偶发狂言惊满坐，三重粉面一时回。
清露白云明月天，与君齐櫂木兰船。南湖风雨一相失，夜泊横塘心渺然。
衰散相逢洛水边，却思同在紫薇天。尽将舟楫板桥去，早晚归来更济川。
石城花暖鹧鸪飞，征客春帆秋不归。犹自保郎心似石，绫梭夜夜织寒衣。
潮去潮来洲渚春，山花如绣草如茵。严陵台下桐江水，解钓鲈鱼能几人。
金英繁乱拂阑香，明府辞官酒满缸。还有玉楼轻薄女，笑他寒燕一双双。
汉水横冲蜀浪分，危楼点的拂孤云。六年仁政讴歌去，柳遶春堤处处闻。
自是寻春去校迟，不须惆怅怨芳时。狂风落尽深红色，绿叶成阴子满枝。
小院无人雨长苔，满庭修竹间疏槐。春愁兀兀成幽梦，又被流莺唤醒来。
云堦月地一相过，未抵经年别恨多。最恨明朝洗车雨，不教回脚渡天河。
朵朵精神叶叶柔，雨晴香拂醉人头。石家锦幛依然在，闲倚狂风夜不收。
潮去潮来洲渚春，山花如绣草如茵。严陵台下桐江水，解钓鲈鱼能几人。
帆转清淮极鸟飞，落帆应换老莱衣。河亭未醉先惆怅，明日还从此路归。
泪沿红粉湿罗巾，重系兰舟劝酒频。留却一枝河畔柳，明朝犹有远行人。
髣髴欲当三五夕，万蝉清杂乱泉纹。钓鱼船上一尊酒，月出渡头零落云。
莲渚愁红荡碧波，吴娃齐唱采莲歌。横塘一别已千里，芦苇萧萧风雨多。
野客从来不解愁，等闲乘月海西头。未知南陌谁家子，夜半吹笙入水楼。
劳歌一曲解行舟，红叶青山水急流。日暮酒醒人已远，满天风雨下西楼。
知有瑶华手自开，巴人虚唱懒封回。山阴一夜满溪雪，借问扁舟来不来。
噪柳鸣槐晚未休，不知何事爱悲秋。朱门大有长吟处，刚傍愁人又送愁。
清露白云明月天，与君齐棹木兰船。南湖风雨一相失，夜泊横塘心渺然。
遥见江阴夜渔客，因思京口钓鱼时。一潭明月万株柳，自去自来人不知。
商岭采芝寻四老，紫阳收术访三茅。欲求不死长生诀，骨里无仙不肯教。
红花半落燕于飞，同客长安今独归。一纸乡书报兄弟，还家羞著别时衣。
朱槛烟霜夜坐劳，美人南国旧同袍。山长水远无消息，瑶瑟一弹秋月高。
峨峨商岭采芝人，雪顶霜髯虎豹茵。山酒一卮歌一曲，汉家天子忌功臣。
避秦安汉出蓝关，松桂花阴满旧山。自是无人有归意，白云常在水潺潺。
雨过前山日未斜，清蝉嘒嘒落槐花。车轮南北已无限，江上故人才到家。
独掩衡门花盛时，一封书信缓归期。南宗更有潇湘客，夜夜月明闻竹枝。
海燕西飞白日斜，天门遥望五侯家。楼台深锁无人到，落尽春风第一花。
风暖江城白日迟，昔人遗事后人悲。草生宫阙国无主，玉树后庭花为谁。
地雄山险水悠悠，不信隋兵到石头。玉树后庭花一曲，与君同上景阳楼。
静想追兵缓翠华，古碑荒庙闭松花。纪生不向荥阳死，争有山河属汉家。
龙盘虎踞树层层，势入浮云亦是崩。一种青山秋草里，路人唯拜汉文陵。
碧烟秋寺泛潮来，水浸城根古堞摧。尽日伤心人不见，石榴花满旧琴台。
王子吹箫月满台，玉箫清转鹤裴回。曲终飞去不知处，山下碧桃春自开。
一卮春酒送离歌，花落敬亭芳草多。欲问归期已深醉，只应孤梦绕关河。
相持未定各为君，秦政山河此地分。力尽乌江千载后，古沟芳草起寒云。
朝言云梦暮南巡，已为功名少退身。尽握兵权犹不得，更将心计托何人。
古木苍山掩翠娥，月明南浦起微波。九疑望断几千载，斑竹泪痕今更多。
万山秋雨水萦回，红叶多从紫阁来。云冷竹斋禅衲薄，已应飞锡过天台。
琪树西风枕簟秋，楚云湘水忆同游。高歌一曲掩明镜，昨日少年今白头。
卖药修琴归去迟，山风吹尽桂花枝。世间甲子须臾事，逢著仙人莫看棋。
欲写明妃万里情，紫槽红拨夜丁丁。胡沙望尽汉宫远，月落天山闻一声。
秦女梦馀仙路遥，月窗风簟夜迢迢。潘郎翠凤双飞去，三十六宫闻玉箫。
寒陌阴风万古悲，儒冠相枕死秦时。庙前亦有商山路，不学老翁歌紫芝。
高阁清吟寄远公，四时云月一篇中。今来借问独何处，日暮槿花零落风。
十二山晴花尽开，楚宫双阙对阳台。细腰争舞君沈醉，白日秦兵天上来。
猎骑秋来在内稀，渚宫云雨湿龙衣。腾腾战鼓动城阙，江畔射麋殊未归。
金谷歌传第一流，鹧鸪清怨碧烟愁。夜来省得曾闻处，万里月明湘水秋。
留情深处驻横波，敛翠凝红一曲歌。明月下楼人未散，共愁三径是天河。
又携刀笔泛膺舟，蓝口风高桂檝留。还似郢中歌一曲，夜来春雪照西楼。
东别茅峰北去秦，梅仙书里说真人。白头主印青山下，虽遇唐生不敢亲。
西风澹澹水悠悠，雪点丝飘带雨愁。何限归心倚前合，绿蒲红蓼练塘秋。
汉武迎仙紫禁秋，玉笙瑶瑟祀昆丘。年年望断无消息，空闭重城十二楼。
心期仙诀意无穷，采画云车起寿宫。闻有三山未知处，茂陵松柏满西风。
桂楫美人歌木兰，西风袅袅露溥溥。夜长曲尽意不尽，月在清湘洲渚寒。
绿蔓秾阴紫袖低，客来留坐小堂西。醉中掩瑟无人会，家近江南罨画溪。
羽袖飘飘杳夜风，翠幢归殿玉坛空。步虚声尽天未晓，露压桃花月满宫。
三惑沈身是此园，古藤荒草野禽喧。二十四友一朝尽，爱妾坠楼何足言。
书剑功迟白发新，强登萧寺送归秦。月斜松桂倚高阁，明夜江南江北人。
江上悬光海上生，仙舟迢遰绕军营。高歌一曲同筵醉，却是刘桢坐到明。
佞臣巫蛊已相疑，身没湖边筑望思。今日更归何处是，年年芳草上台基。
飞度龙山下远空，拂檐萦竹昼蒙蒙。知君吟罢意无限，曾听玉堂歌北风。
十世为儒少子孙，一生长负信陵恩。今朝埋骨寒山下，为报慈亲休倚门。
香销云凝旧僧家，僧刹残灯壁半斜。日暮松烟空漠漠，秋风吹破妙莲华。
晓入瑶台露气清，座中唯有许飞琼。尘心未尽俗缘在，十里下山空月明。
缥缈临风思美人，荻花枫叶带离声。夜深吹笛移船去，三十六湾秋月明。
石城花暖鹧鸪飞，征客春帆秋不归。犹自保郎心似石，绫梭夜夜织寒衣。
初闻征雁已无蝉，百尺楼高水接天。青女素娥俱耐冷，月中霜里鬬婵娟。
人欲天从竟不疑，莫言圆盖便无私。秦中已久乌头白，却是君王未备知。
莲华峰下锁雕梁，此去瑶池地共长。好为麻姑到东海，劝栽黄竹莫栽桑。
华清恩幸古无伦，犹恐蛾眉不胜人。未免被他褒女笑，只教天子暂蒙尘。
一笑相倾国便亡，何劳荆棘始堪伤。小怜玉体横陈夜，已报周师入晋阳。
巧笑知堪敌万几，倾城最在著戎衣。晋阳已陷休回顾，更请君王猎一围。
虏骑胡兵一战摧，万灵回首贺轩台。天教李令心如日，可要昭陵石马来。
九庙无尘八马回，奉天城垒长春苔。咸阳原上英雄骨，半向君家养马来。
咸阳宫阙郁嵯峨，六国楼台艳绮罗。自是当时天帝醉，不关秦地有山河。
共受征南不次恩，报恩惟是有忘言。岩花涧草西林路，未见高僧只见猿。
君问归期未有期，巴山夜雨涨秋池。何当共剪西窗烛，却话巴山夜雨时。
榴枝婀娜榴实繁，榴膜轻明榴子鲜。可羡瑶池碧桃树，碧桃红颊一千年。
想像咸池日欲光，五更钟后更回肠。三年苦雾巴江水，不为离人照屋梁。
柳映江潭底有情，望中频遣客心惊。巴雷隐隐千山外，更作章台走马声。
竹坞无尘水槛清，相思迢递隔重城。秋阴不散霜飞晚，留得枯荷听雨声。
梦泽悲风动白茅，楚王葬尽满城娇。未知歌舞能多少，虚减宫厨为细腰。
水精如意玉连环，下蔡城危莫破颜。红绽樱桃含白雪，断肠声里唱阳关。
白日相思可奈何，严城清夜断经过。只知解道春来瘦，不道春来独自多。
微意何曾有一毫，空携笔砚奉龙韬。自蒙半夜传衣后，不羡王祥得佩刀。
嵩云秦树久离居，双鲤迢迢一纸书。休问梁园旧宾客，茂陵秋雨病相如。
不妨何范尽诗家，未解当年重物华。远把龙山千里雪，将来拟并洛阳花。
白道萦回入暮霞，斑骓嘶断七香车。春风自共何人笑，枉破阳城十万家。
高楼风雨感斯文，短翼差池不及群。刻意伤春复伤别，人间惟有杜司勋。
欲为平生一散愁，洞庭湖上岳阳楼。可怜万里堪乘兴，枉是蛟龙解覆舟。
家近红蕖曲水滨，全家罗袜起秋尘。莫将越客千丝网，网得西施别赠人。
汉水方城带百蛮，四邻谁道乱周班。如何一梦高唐雨，自此无心入武关。
六曲连环接翠帷，高楼半夜酒醒时。掩灯遮雾密如此，雨落月明俱不知。
欲入卢家白玉堂，新春催破舞衣裳。蝶衔红蘂蜂衔粉，共助青楼一日忙。
十二楼前再拜辞，灵风正满碧桃枝。壶中若是有天地，又向壶中伤别离。
闻到阊门萼绿华，昔年相望抵天涯。岂知一夜秦楼客，偷看吴王苑内花。
青雀西飞竟未回，君王长在集灵台。侍臣最有相如渴，不赐金茎露一杯。
长眉画了绣帘开，碧玉行收白玉台。为问翠钗钗上凤，不知香颈为谁回。
寿阳公主嫁时妆，八字宫眉捧额黄。见我佯羞频照影，不知身属冶游郎。
乘兴南游不戒严，九重谁省谏书函。春风举国裁宫锦，半作障泥半作帆。
沟水分流西复东，九秋霜月五更风。离鸾别凤今何在，十二玉楼空更空。
淡云轻雨拂高唐，玉殿秋来夜正长。料得也应怜宋玉，一生惟事楚襄王。
秋水悠悠浸墅扉，梦中来数觉来稀。玄蝉去尽叶黄落，一树冬青人未归。
城郭休过识者稀，哀猿啼处有柴扉。沧江白日樵渔路，日暮归来雨满衣。
玉匣清光不复持，菱花散乱月轮亏。秦台一照山鸡后，便是孤鸾罢舞时。
紫府仙人号宝灯，云浆未饮结成冰。如何雪月交光夜，更在瑶台十二层。
固漆投胶不可开，赠君珍重抵琼瑰。君王晓坐金銮殿，只待相如草诏来。
曾逐东风拂舞筵，乐游春苑断肠天。如何肯到清秋日，已带斜阳又带蝉。
身属中军少得归，木兰花尽失春期。偷随柳絮到城外，行过水西闻子规。
潘岳无妻客为愁，新人来坐旧妆楼。春风犹自疑联句，雪絮相和飞不休。
长亭岁尽雪如波，此去秦关路几多。惟有梦中相近分，卧来无睡欲如何。
待得郎来月已低，寒暄不道醉如泥。五更又欲向何处，骑马出门乌夜啼。
户外重阴黯不开，含羞迎夜复临台。潇湘浪上有烟景，安得好风吹汝来。
为有云屏无限娇，凤城寒尽怕春宵。无端嫁得金龟婿，辜负香衾事早朝。
外戚封侯自有恩，平明通籍九华门。金唐公主年应小，二十君王未许婚。
稻粱犹足活诸雏，妒敌专场好自娱。可要五更惊晓梦，不辞风雪为阳乌。
明神司过岂令冤，暗室由来有祸门。莫为无人欺一物，他时须虑石能言。
绕树无衣月正高，邺城新泪溅云袍。几年始得逢秋闰，两度填河莫告劳。
远书归梦两悠悠，只有空床敌素秋。堦下青苔与红树，雨中寥落月中愁。
三更三点万家眠，露欲为霜月堕烟。鬬鼠上堂蝙蝠出，玉琴时动倚窗弦。
新人桥上著春衫，旧主江边侧帽檐。愿得化为红绶带，许教双凤一时衔。
来时西馆阻佳期，去后漳河隔梦思。知有宓妃无限意，春松秋菊可同时。
背阙归藩路欲分，水边风日半西曛。荆王枕上原无梦，莫枉阳台一片云。
北湖南埭水漫漫，一片降旗百尺竿。三百年间同晓梦，锺山何处有龙盘。
日射纱窗风撼扉，香罗拭手春事违。回廊四合掩寂寞，碧鹦鹉对红蔷薇。
眠沙卧水自成群，曲岸残阳极浦云。那解将心怜孔翠，羁雌长共故雄分。
朝元阁迥羽衣新，首按昭阳第一人。当日不来高处舞，可能天下有胡尘。
梓潼不见马相如，更欲南行问酒垆。行到巴西觅谯秀，巴西惟是有寒芜。
永寿兵来夜不扃，金莲无复印中庭。梁台歌管三更罢，犹自风摇九子铃。
青陵台畔日光斜，万古贞魂倚暮霞。莫讶韩凭为蛱蝶，等闲飞上别枝花。
自有仙才自不知，十年长梦采华芝。秋风动地黄云暮，归去嵩阳寻旧师。
玉垒高桐拂玉绳，上含非雾下含冰。枉教紫凤无栖处，斵作秋琴弹坏陵。
通灵夜醮达清晨，承露盘晞甲帐春。王母不来方朔去，更须重见李夫人。
惊鱼拨刺燕翩翾，独自江东上钓船。今日春光太漂荡，谢家轻絮沈郎钱。
任昉当年有美名，可怜才调最纵横。梁台初建应惆怅，不得萧公作骑兵。
独下长亭念过秦，五松不见见舆薪。只应既斩斯高后，寻被樵人用斧斤。
山东今岁点行频，几处冤魂哭虏尘。灞水桥边倚华表，平时二月有东巡。
昔去灵山非拂席，今来沧海欲求珠。楞伽顶上清凉池，善眼仙人忆我无。
苦海迷途去未因，东方过此几微尘。何当百亿莲花上，一一莲花见佛身。
鸾扇斜分凤幄开，星桥横过鹊飞回。争将世上无期别，换得年年一度来。
冀马燕犀动地来，自埋红粉自成灰。君王若道能倾国，玉辇何由过马嵬。
嘉陵江水此东流，望喜楼中忆阆州。若到阆中还赴海，阆州应更有高楼。
千里嘉陵江水色，含烟带月碧于蓝。今朝相送东流后，犹自驱车更向南。
欲构中天正急材，自缘烟水恋平台。人间只有嵇延祖，最望山公启事来。
红露花房白蜜脾，黄蜂紫蝶两参差。春窗一觉风流梦，却是同袍不得知。
草下阴虫叶上霜，朱栏迢遰压湖光。兔寒蟾冷桂花白，此夜姮娥应断肠。
本来银汉是红墙，隔得卢家白玉堂。谁与王昌报消息，尽知三十六鸳鸯。
暂凭樽酒送无憀，莫损愁眉与细腰。人世死前惟有别，春风争拟惜长条。
含烟惹雾每依依，万绪千条拂落晖。为报行人休尽折，半留相送半迎归。
共上云山独下迟，阳台白道细如丝。君今并倚三珠树，不记人间落叶时。
郡斋何用酒如泉，饮德先时已醉眠。若共门人推礼分，戴崇争得及彭宣。
压河连华势孱颜，鸟没云归一望间。杨仆移关三百里，可能全是为荆山。
离思羁愁日欲晡，东周西雍此分涂。回銮佛寺高多少，望尽黄河一曲无。
宋玉平生恨有馀，远循三楚吊三闾。可怜留著临江宅，异代应教庾信居。
路遶函关东复东，身骑征马逐惊蓬。天池辽阔谁相待，日日虚乘九万风。
雪中梅下与谁期，梅雪相兼一万枝。若是石城无艇子，莫愁还自有愁时。
山驿荒凉白竹扉，残灯向晓梦清晖。右银台路雪三尺，凤诏裁成当直归。
通谷阳林不见人，我来遗恨古时春。宓妃漫结无穷恨，不为君王杀灌均。
中路因循我所长，古来才命两相妨。劝君莫强安蛇足，一盏芳醪不得尝。
珠箔轻明拂玉墀，披香新殿鬬腰支。不须看尽鱼龙戏，终遣君王怒偃师。
君恩如水向东流，得宠忧移失宠愁。莫向尊前奏花落，凉风只在殿西头。
楼上黄昏欲望休，玉梯横绝月中钩。芭蕉不展丁香结，同向春风各自愁。
东南日出照高楼，楼上离人唱石州。总把春山扫眉黛，不知供得几多愁。
山上离宫宫上楼，楼前宫畔暮江流。楚天长短黄昏雨，宋玉无愁亦自愁。
瑶池阿母绮窗开，黄竹歌声动地哀。八骏日行三万里，穆王何事不重来。
为有桥边拂面香，何曾自敢占流光。后庭玉树承恩泽，不信年华有断肠。
昔岁陪游旧迹多，风光今日两蹉跎。不因醉本兰亭在，兼忘当年旧永和。
地险悠悠天险长，金陵王气应瑶光。休夸此地分天下，只得徐妃半面妆。
乘运应须宅八荒，男儿安在恋池隍。君王自起新丰后，项羽何曾在故乡。
十岁裁诗走马成，冷灰残烛动离情。桐花万里丹山路，雏凤清于老凤声。
剑栈风樯各苦辛，别时冰雪到时春。为凭何逊休联句，瘦尽东阳姓沈人。
粥香饧白杏花天，省对流莺坐绮筵。今日寄来春已老，凤楼迢递忆秋千。
国事分明属灌均，西陵魂断夜来人。君王不得为天子，半为当时赋洛神。
武皇精魄久仙升，帐殿凄凉烟雾凝。俱是苍生留不得，鼎湖何异魏西陵。
回望高城落晓河，长亭窗户压微波。水仙欲上鲤鱼去，一夜芙蓉红泪多。
永定河边一行柳，依依长发故年春。东来西去人情薄，不为清阴减路尘。
梁山兖水约从公，两地参差一旦空。谢墅庾村相吊后，自今歧路各西东。
十二峰前落照微，高唐宫暗坐迷归。朝云暮雨长相接，犹自君王恨见稀。
花明柳暗绕天愁，上尽重城更上楼。欲问孤鸿向何处，不知身世自悠悠。
雌去雄飞万里天，云罗满眼泪潸然。不须长结风波愿，锁向金笼始两全。
叠嶂千重叫恨猿，长江万里洗离魂。武昌若有山头石，为拂苍苔检泪痕。
只得流霞酒一杯，空中箫鼓几时回。武夷洞里生毛竹，老尽曾孙更不来。
一片琼英价动天，连城十二昔虚传。良工巧费真为累，楮叶成来不直钱。
红莲幕下紫棃新，命断湘南病渴人。今日问君能寄否，二江风水接天津。
百里阴云覆雪泥，行人只在雪云西。明朝惊破还乡梦，定是陈仓碧野鸡。
羽翼殊勋弃若遗，皇天有运我无时。庙前便接山门路，不长青松长紫芝。
相思树上合欢枝，紫凤青鸾共羽仪。肠断秦台吹管客，日西春尽到来迟。
黎辟滩声五月寒，南风无处附平安。君怀一匹胡威绢，争拭酬恩泪得干。
东人望幸久咨嗟，四海于今是一家。犹锁平时旧行殿，尽无宫户有宫鸦。
莫将画扇出帷来，遮掩春山滞上才。若道团圆似明月，此中须放桂花开。
非关宋玉有微辞，却是襄王梦觉迟。一自高唐赋成后，楚天云雨尽堪疑。
骊岫飞泉泛暖香，九龙呵护玉莲房。平明每幸长生殿，不从金舆惟寿王。
云鬓无端怨别离，十年移易住山期。东西南北皆垂泪，却是杨朱真本师。
长乐遥听上苑钟，彩衣称庆桂香浓。陆机始拟夸文赋，不觉云间有士龙。
清切曹司近玉除，比来秋兴复何如。崇文馆里丹霜后，无限红棃忆校书。
虎踞龙蹲纵复横，星光渐减雨痕生。不须并碍东西路，哭杀厨头阮步兵。
日日春光鬬日光，山城斜路杏花香。几时心绪浑无事，得及游丝百尺长。
巫峡迢迢旧楚宫，至今云雨暗丹枫。微生尽恋人间乐，只有襄王忆梦中。
龙池赐酒敞云屏，羯鼓声高众乐停。夜半宴归宫漏永，薛王沉醉寿王醒。
小鼎煎茶面曲池，白须道士竹间棋。何人书破蒲葵扇，记著南塘移树时。
龙槛沈沈水殿清，禁门深揜断人声。吴王宴罢满宫醉，日暮水漂花出城。
云母屏风烛影深，长河渐落晓星沈。常娥应悔偷灵药，碧海青天夜夜心。
残花啼露莫留春，尖髪谁非怨别人。若但掩关劳烛梦，宝钗何日不生尘。
虏马崩腾忽一狂，翠华无日到东方。天津西望肠真断，满眼秋波出苑墙。
此夜西亭月正圆，疏帘相伴宿风烟。梧桐莫更翻清露，孤鹤从来不得眠。
无事经年别远公，帝城钟晓忆西峰。炉烟消尽寒灯晦，童子开门雪满松。
不辞𫛸鴂妒年芳，但惜流尘暗烛房。昨夜西池凉露满，桂花吹断月中香。
海客乘槎上紫氛，星娥罢织一相闻。只应不惮牵牛妒，聊用支机石赠君。
嫩箨香苞初出林，于陵论价重如金。皇都陆海应无数，忍剪凌云一寸心。
君到临邛问酒垆，近来还有长卿无。金徽却是无情物，不许文君忆故夫。
石桥东望海连天，徐福空来不得仙。直遣麻姑与搔背，可能留命待桑田。
平生误识白云夫，再到仙檐忆酒垆。墙外万株人绝迹，夕阳惟照欲栖乌。
莫羡仙家有上真，仙家暂谪亦千春。月中桂树高多少，试问西河斫树人。
扇风淅沥簟流离，万里南风滞所思。守到清秋还寂莫，叶丹苔碧闭门时。
孤鹤不睡云无心，衲衣筇杖来西林。院门昼锁回廊静，秋日当堦柿叶阴。
神仙有分岂关情，八马虚随落日行。莫恨名姬中夜没，君王犹自不长生。
华清别馆闭黄昏，碧草悠悠内厩门。自是明时不巡幸，至今青海有龙孙。
万树鸣蝉隔岸虹，乐游原上有西风。羲和自趁虞泉宿，不放斜阳更向东。
青女丁宁结夜霜，羲和辛苦送朝阳。丹丘万里无消息，几对梧桐忆凤皇。
万里峰峦归路迷，未判容彩借山鸡。新春定有将雏乐，阿阁华池两处栖。
十顷平波溢岸清，病来惟梦此中行。相如未是真消渴，犹放沱江过锦城。
流莺舞蝶两相欺，不取花芳正结时。他日未开今日谢，嘉辰长短是参差。
饥乌翻树晚鸡啼，泣过秋原没马泥。二纪征南恩与旧，此时丹旐玉山西。
风露凄凄秋景繁，可怜荣落在朝昏。未央宫里三千女，但保红颜莫保恩。
荷叶生时春恨生，荷叶枯时秋恨成。深知身在情长在，怅望江头江水声。
黄昏封印点刑徒，愧负荆山入座隅。却羡卞和双刖足，一生无复没阶趋。
佳期不定春期赊，春物夭阏兴咨嗟。愿得句芒索青女，不教容易损年华。
偷桃窃药事难兼，十二城中锁彩蟾。应共三英同夜赏，玉楼仍是水精帘。
卿卿不惜锁窗春，去作长楸走马身。闲倚绣帘吹柳絮，日高深院断无人。
碧云东去雨云西，苑路高高驿路低。秋水绿芜终尽分，夫君太骋锦障泥。
玉管葭灰细细吹，流莺上下燕参差。日西千遶池边树，忆把枯条撼雪时。
宣室求贤访逐臣，贾生才调更无伦。可怜夜半虚前席，不问苍生问鬼神。
多少分曹掌秘文，洛阳花雪梦随君。定知何逊缘联句，每到城东忆范云。
帘外辛夷定已开，开时莫放艳阳回。年华若到经风雨，便是胡僧话劫灰。
龙山晴雪凤楼霞，洞里迷人有几家。我为伤春心自醉，不劳君劝石榴花。
从来系日乏长绳，水去云回恨不胜。欲就麻姑买沧海，一杯春露冷如冰。
上帝钧天会众灵，昔人因梦到青冥。伶伦吹裂孤生竹，却为知音不得听。
祝融南去万重云，清啸无因更一闻。莫遣碧江通箭道，不教肠断忆同群。
花迳逶迤柳巷深，小阑亭舞啭春禽。相如解作长门赋，却用文君取酒金。
素琴弦断酒缾空，倚坐欹眠日已中。谁向刘灵天幕内，更当陶令北窗风。
姮娥𢭏药无时已，玉女投壶未肯休。何日桑田俱变了，不教伊水向东流。
毛延寿画欲通神，忍为黄金不顾人。马上琵琶行万里，汉宫长有隔生春。
云台高议正纷纷，谁定当时荡寇勋。日暮灞陵原上猎，李将军是故将军。
十八年来堕世间，瑶池归梦碧桃闲。如何汉殿穿针夜，又向窗中觑阿环。
绛纱弟子音尘绝，鸾镜佳人旧会稀。今日致身歌舞地，木棉花暖鹧鸪飞。
谢家离别正凄凉，少傅临岐赌佩囊。却忆短亭回首处，夜来烟雨满池塘。
晚醉题诗赠物华，罢吟还醉忘归家。若无江氏五色笔，争奈河阳一县花。
沈宋裁辞矜变律，王杨落笔得良朋。当时自谓宗师妙，今日惟观对属能。
李杜操持事略齐，三才万象共端倪。集仙殿与金銮殿，可是苍蝇惑曙鸡。
生儿古有孙征虏，嫁女今无王右军。借问琴书终一世，何如旗盖仰三分。
代北偏师衔使节，关中裨将建行台。不妨常日饶轻薄，且喜临戎用草莱。
郭令素心非黩武，韩公本意在和戎。两都耆旧偏垂泪，临老中原见朔风。
绛台驿吏老风尘，耽酒成仙几十春。过客不劳询甲子，惟书亥字与时人。
桂含爽气三秋首，蓂吐中旬二叶新。正是澄江如练处，玄晖应喜见诗人。
寻芳不觉醉流霞，倚树沈眠日已斜。客散酒醒深夜后，更持红烛赏残花。
甘膏滴滴是精诚，昼夜如丝一尺盈。祗怪闾阎喧鼓吹，邑人同报束长生。
月色灯光满帝都，香车宝辇隘通衢。身闲不睹中兴盛，羞逐乡人赛紫姑。
小亭闲眠微醉消，山榴海柏枝相交。水文簟上琥珀枕，傍有堕钗双翠翘。
清月依微香露轻，曲房小院多逢迎。春丛定见饶栖鸟，饮罢莫持红烛行。
过水穿楼触处明，藏人带树远含清。初生欲缺虚惆怅，未必圆时即有情。
树遶池宽月影多，村砧坞笛隔风萝。西亭翠被馀香薄，一夜将愁向败荷。
露寒风定不无情，临水当山又隔城。未必明时胜蜯蛤，一生长共月亏盈。
莲幕遥临黑水津，橐鞬无事但寻春。梁王司马非孙武，且免宫中斩美人。
景阳宫井剩堪悲，不尽龙鸾誓死期。肠断吴王宫外水，浊泥犹得葬西施。
本为留侯慕赤松，汉庭方识紫芝翁。萧何只解追韩信，岂得虚当第一功。
草堂归意背烟萝，黄绶垂腰不奈何。因汝华阳求药物，碧松根下茯苓多。
征南幕下带长刀，梦笔深藏五色毫。逢著澄江不敢咏，镇西留与谢功曹。
东南一望日中乌，欲遂羲和去得无。且向秦楼棠树下，每朝先觅照罗敷。
折戟沈沙铁未销，自将磨洗认前朝。东风不与周郎便，铜雀春深锁二乔。
檀槽一抹广陵春，定子初开睡脸新。却笑吃虚隋炀帝，破家亡国为何人。
洞庭波冷晓侵云，日日征帆送远人。几度木兰舟上望，不知元是此花身。
碧烟秋寺泛湖来，水打城根古堞摧。尽日伤心人不见，石榴花满旧琴台。
银缸斜背解鸣珰，小语偷声贺玉郎。从此不知兰麝贵，夜来新染桂枝香。
红尘白日长安路，马足车轮不暂闲。唯有茂陵多病客，每来高处望南山。
最爱铅华薄薄妆，更兼衣著又鹅黄。从来南国名佳丽，何事今朝在北行。
晓入瑶台露气清，天风飞下步虚声。尘心未尽俗缘在，十里下山空月明。
蹑石攀萝路不迷，晓天风好浪花低。洞名独占朝阳号，应有梧桐待凤栖。
九华闲望簇清虚，气象群峰尽不如。惆怅都南挂冠吏，无人解向此山居。
长堤十里转香车，两岸烟花锦不如。欲问神仙在何处，紫云楼阁向空虚。
帝子吹箫上翠微，秋风一曲凤皇归。明年七月重相见，依旧高悬织女机。
客在关西春暮夜，还同江外已清明。三更独立看花月，惟欠子规啼一声。
平沙极浦无人度，独系孤舟寒草西。半夜起看潮上月，万山中有一猿啼。
阙下僧归山顶寺，却看朝日下方明。莫道野人寻不见，半天云里有钟声。
三十六旬盈复缺，百年堪喜又堪伤。劝君莫惜登楼望，云放婵娟不久长。
远冢松回曲渚风，一官闻是校书终。霜情月思今何在，零落人间策子中。
绝杯夏别螺江渡，单钵春过处士斋。尝茗议空经不夜，照花明月影侵堦。
银地无尘金菊开，紫棃红枣堕莓苔。一泓秋水一轮月，今夜故人来不来。
白发宫娃不解悲，满头犹自插花枝。曾缘玉貌君王宠，准拟人看似旧时。
闲共野人临野水，新秋高树挂清晖。不知尘里无穷事，白鸟双飞入翠微。
未敢分明赏物华，十年如见梦中花。游人过尽衡门掩，独自凭栏到日斜。
衣上年年泪血痕，只将怀抱诉乾坤。如今主圣臣贤日，岂致人间一物冤。
如病如痴二十秋，求名难得又难休。回看骨肉须堪耻，一著麻衣便白头。
戚里称儒愧小才，礼闱公道此时开。他人何事虚相指，明主无私不是媒。
方寸终朝似火然，为求白日上青天。自嗟辜负平生眼，不识春光二十年。
秋气满堂孤烛冷，清宵无寐忆山归。窗前月过三更后，细竹吟风似雨微。
争得一人闻此怨，长门深夜有妍姝。早知雨露翻相悮，只插荆钗嫁匹夫。
嫁与商人头欲白，未曾一日得双行。任君逐利轻江海，莫把风涛似妾轻。
风飒沈思眼忽开，尘埃污得是庸才。那堪更见巢松鹤，飞入青云不下来。
日过辰时犹在梦，客来应笑也求名。浮生自得长高枕，不向人间与命争。
庙谋宏远人难测，公主生还帝感深。天下底平须共喜，一时闲事莫惊心。
此世荣枯岂足惊，相逢惟要眼长青。从来不爱三闾死，今日凭君莫独醒。
万壑千岩景象开，登临未足又须回。凭师莫断松间路，秋月圆时弟子来。
长在城中无定业，卖丹磨镜两途贫。三山来往寻常事，不省曾惊市井人。
霜满中庭月在林，塞鸿频过又更深。支颐不语相思坐，料得君心似我心。
白丝翎羽丹砂顶，晓度秋烟出翠微。来向孤松枝上立，见人吟苦却高飞。
得即高歌失即休，多悲多恨谩悠悠。今朝有酒今朝醉，明日愁来明日愁。
春光冉冉归何处，更向花前把一杯。尽日问花花不语，为谁零落为谁开。
蟾蜍夜作青冥烛，䗖𬟽晴为碧落梯。好个分明天上路，谁教深入武陵溪。
花落花开人世梦，衰荣闲事且持杯。春风底事轻摇落，何似从来不要开。
共覆三衣中夜寒，披时不镇尼师坛。无因盖得龙宫地，畦里尘飞叶相残。
淅淅寒流涨浅沙，月明空渚遍芦花。离人偶宿孤村下，永夜闻砧一两家。
一身从宦留京邑，五马遥闻到旧山。已领烟霞光野径，深惭老幼候柴关。
清风借响松筠外，画隼停晖水石间。定掩溪名在图传，共知轩盖此登攀。
贫居稍与池塘近，旬日轩车不降来。一树琼花空有待，晓风看落满青苔。
经年邮驿许安栖，一会他乡别恨迷。今日海帆飘万里，不堪肠断对含啼。
阿母桃花方似锦，王孙草色正如烟。不须更向沧溟望，惆怅欢情恰一年。
宣父从周又适秦，昔贤谁少出风尘。当时甚讶张延赏，不识韦皋是贵人。
天边心胆架头身，欲拟飞腾未有因。万里碧霄终一去，不知谁是解绦人。
孤戍迢迢蜀路长，鸟鸣山馆客思乡。更看绝顶烟霞外，数树岩花照夕阳。
昨夜蕃兵报国雠，沙州都护破凉州。黄河九曲今归汉，塞外纵横战血流。
备问嘉陵江水湄，百川东去尔西之。但教清浅源流在，天路朝宗会有期。
马缩寒毛鹰落膘，角弓初暖箭新调。平原踏尽无禽出，竟日翻身望碧霄。
三道狼烟过碛来，受降城上探旗开。传声却报边无事，自是官军入抄回。
绿眼胡鹰踏锦韝，五花騘马白貂裘。往来三市无人识，倒把金鞭上酒楼。
满塞旌旗镇上游，各分天子一方忧。无因得见哥舒翰，可惜西山十八州。
禁曲新翻下玉都，四弦掁触五音殊。不知天上弹多少，金凤衔花尾半无。
十里松萝映碧苔，一川晴色镜中开。遥闻上界翻经处，片片香云出院来。
眼前轩冕是鸿毛，天上人情谩自劳。脱却朝衣便东去，青云不及白云高。
表里通明不假雕，冷于春雪白于瑶。朝来送在凉床上，只怕风吹日炙销。
洞庭先生归路长，海云望极春茫茫。别来几度向蓬岛，自傍瑶台折灵草。
池上笙歌寂不闻，楼中愁杀碧虚云。玉壶凝尽重重泪，寄与风流旧使君。
秋天晴日菊还香，独坐书斋思已长。无奈风光易流转，强须倾酒一杯觞。
语堪铭座默含春，西汉公卿绝比伦。今日抱辕留不得，欲挥双涕学舒人。
舟触长松岸势回，潺湲一夜绕亭台。若教靖节先生见，不肯更吟归去来。
牵马街中哭送君，灵车辗雪隔城闻。唯有山僧与樵客，共舁孤榇入幽坟。
节逢重九海门外，家在五湖烟水东。还向秋山觅诗句，伴僧吟对菊花风。
病酒坚辞绮席春，菊花空伴水边身。由来举止非闲雅，不是龙山落帽人。
琴酒曾将风月须，谢公名迹满江湖。不知贵拥旌旗后，犹暇怜诗爱酒无。
东省南宫兴不孤，几因诗酒谬招呼。一从开署芙蓉幕，曾向风前记得无。
遥闻桂水遶城隅，城上江山满画图。为问訾家洲畔月，清秋拟许醉狂无。
日暮江边一小儒，空怜未有白髭须。马融已贵诸生老，犹自容窥绛帐无。
一种吟诗号孔徒，沧江有客独疏愚。初筵尽辟知名士，许到风前月下无。
望断南云日已晡，便应凭梦过重湖。不知自古登龙者，曾有因诗泥得无。
早游门馆一樵夫，祗爱吟诗傍药炉。旌斾满江身不见，思言记得颖川无。
孔融襟抱称名儒，爱物怜才与世殊。今日宾堦忘姓字，当时省记荐雄无。
僻爱江山俯坐隅，人间不是便为图。尊前为问神仙伴，肯向三清慰荐无。
膺门不避额逢珠，绝境由来卷轴须。早忝阿戎诗友契，趋庭曾荐祢生无。
云里幽僧不置房，橡花藤叶盖禅床。朝来逢著山中伴，闻说新移最上方。
九转丹成最上仙，青天暖日踏云轩。春风贺喜无言语，排比花枝满杏园。
莫向花前泣酒杯，谪仙依旧是仙才。犹堪与世为祥瑞，曾到蓬山顶上来。
一烛从风到奈何，二年衾枕逐流波。虽知不得公然泪，时泣阑干恨更多。
明月萧萧海上风，君归泉路我飘蓬。门前虽有如花貌，争奈如花心不同。
宫乌栖处玉楼深，微月生檐夜夜心。香辇不回花自落，春来空佩辟寒金。
君恩已尽欲何归，犹有残香在舞衣。自恨身轻不如燕，春来长遶御帘飞。
红映高台绿绕城，城边春草傍墙生。隋家不向此中尽，汴水应无东去声。
冷日微烟渭水愁，翠华宫树不胜秋。霓裳一曲千门锁，白尽梨园弟子头。
无地无媒只一身，归来空拂满床尘。尊前尽日谁相对，唯有南山似故人。
玄发侵愁忽似翁，暖尘寒袖共东风。公卿门户不知处，立马九衢春影中。
江莎渐映花边绿，楼日自开池上春。双鹤遶空来又去，不知临水有愁人。
青娥埋没此江滨，江树飕飗惨暮云。文字在碑碑已堕，波涛辜负色丝文。
看山台下水无尘，碧筿前头曲水春。独对一尊风雨夜，不知家有早朝人。
送迎皆到三峰下，满面烟霜满马尘。自是追攀认知己，青云不假送迎人。
和如春色净如秋，五月商山是胜游。当昼火云生不得，一溪萦作万重愁。
滟滟横波思有馀，庾楼明月堕云初。扬州寒食春风寺，看遍花枝尽不如。
五柳逢秋影渐微，陶潜恋酒不知归。但存物外醉乡在，谁向人间问是非。
竹阁斜溪小槛明，惟君来赏见山情。马嘶风雨又归去，独听子规千万声。
知有岩前万树桃，未逢摇落思空劳。年年盛发无人见，三十六溪春水高。
去跳风雨几奔波，曾共辛勤奈若何。莫遣穷归不知处，秋山重叠戍旗多。
节过重阳菊委尘，江边病起杖扶身。不知此日龙山会，谁是风流落帽人。
一掷虽然未得卢，惊人不用绕床呼。牢之坐被青云逼，祗问君能酷似无。
一川如画敬亭东，待诏闲游处处同。天竺山前镜湖畔，何如今日庾楼中。
芙蓉幕里千场醉，翡翠岩前半日闲。惆怅晋朝人不到，谢公抛力上东山。
楼上风流庾使君，笙歌曾醉此中闻。目前已是陵阳路，回首丛山满眼云。
晚树萧萧促织愁，风帘似水满床秋。千山不碍笙歌月，谁伴羊公上夜楼。
满水楼台满寺山，七年今日共跻攀。月高对菊问行客，去折芳枝早晚还。
鬬鸡台边花照尘，炀帝陵下水含春。青云回翅北归雁，白首哭途何处人。
溪树重重水乱流，马嘶残雨晚程秋。门前便是仙山路，目送归云不得游。
楚国湘江两渺弥，暖川晴雁背帆飞。人间离别尽堪哭，何况不知何日归。
九陌初晴处处春，不能回避看花尘。由来得丧非吾事，本是钓鱼船上人。
碧树如烟覆晚波，清秋欲尽客重过。故园亦有如烟树，鸿雁不来风雨多。
有客斋心事玉晨，对山须鬓绿无尘。住山道士年如鹤，应识当时五老人。
门前不改旧山河，破虏曾轻马伏波。今日独经歌舞地，古槐疏冷夕阳多。
叶覆清溪滟滟红，路横秋色马嘶风。独携一榼郡斋酒，吟对青山忆谢公。
故园回首雁初来，马上千愁付一杯。惟有新诗似相识，暮山吟处共徘徊。
绮云初堕亭亭月，锦席惟横滟滟波。宋玉逢秋正高卧，一篇吟尽奈情何。
绮筵无处避梁尘，虞姹清歌日日新。来值渚亭花欲尽，一声留得满城春。
莲花上客思闲闲，数首新诗到筚关。吟得楚天风雨霁，一条江水两三山。
台殿参差日堕尘，坞西归去一庵云。寒泉何处夜深落，声隔半岩疏叶闻。
溪户无人谷鸟飞，石桥横木挂禅衣。看云日暮倚松立，野水乱鸣僧未归。
一泓秋水千竿竹，静得劳生半日身。犹有向西无限地，别僧骑马入红尘。
茫茫霭霭失西东，柳浦桑村处处同。戍鼓一声帆影尽，水禽飞起夕阳中。
照影池边多少愁，往来重见此塘秋。芙蓉苑外新经雨，红叶相随何处流。
独上江楼思渺然，月光如水水如天。同来望月人何处，风景依稀似去年。
雨过郊园绿尚微，落花惆怅满尘衣。芳尊有酒无人共，日暮看山还独归。
孤亭影在乱花中，怅望无人此醉同。听尽暮钟犹独坐，水边襟袖起春风。
水思云情小凤仙，月涵花态语如弦。不因金骨三清客，谁识吴州有洞天。
来时健笔佐嫖姚，去折槐花度野桥。谁见尊前此惆怅，一声歌尽路迢迢。
月满长空树满霜，度云低拂近檐床。林中夜半一声磬，卧见高僧入道场。
斜日横窗起暗尘，水边门户闭闲春。千竿竹里花枝动，只道无人似有人。
晚波东去海茫茫，谁识蓬山不死乡。弄玉已归萧史去，碧楼红树倚斜阳。
扬雄词赋举天闻，万里油幢照塞云。仆射峰西几千骑，一时迎著汉将军。
旌旗杳杳雁萧萧，春尽穷沙雪未消。料得坚昆受宣后，始知公主已归朝。
虽言穷北海云中，属国当时事不同。九姓如今尽臣妾，归期那肯待秋风。
牢山望断绝尘氛，滟滟河西拂地云。谁见鲁儒持汉节，玉关降尽可汗军。
山川险易接胡尘，秦汉图来或未真。自此尽知边塞事，河湟更欲托何人。
秦皇无策建长城，刘氏仍穷北路兵。若遇单于旧牙帐，却应伤叹汉公卿。
拂水斜烟一万条，几随春色倚河桥。不知别后谁攀折，犹自风流胜舞腰。
只言双鬓未蹉跎，独奈牛羊送日何。禅客不归车马去，晚檐山色为谁多。
溪上禅关水木间，水南山色与僧闲。春风尽日无来客，幽磬一声高鸟还。
玉钩斜傍画檐生，云匣初开一寸明。何事最能悲少妇，夜来依约落边城。
养由弓箭已无功，牢落生涯事事同。相劝一杯寒食酒，几多辛苦到春风。
千株松下双峰寺，一盏灯前万里身。自为心猿不调伏，祖师元是世间人。
噪蝉声乱日初曛，弦管楼中永不闻。独奈愁人数茎发，故园秋隔五湖云。
禁钟声尽见栖禽，关塞迢迢故国心。无限春愁莫相问，落花流水洞房深。
正怜佳月夜深坐，池上暖回燕雁声。犹有渔舟系江岸，故人归尽独何情。
暖莺春日舌难穷，枕上愁生晓听中。应袅绿窗残梦断，杏园零落满枝风。
水边秋草暮萋萋，欲驻残阳恨马蹄。曾是管弦同醉伴，一声歌尽各东西。
馆娃宫伴千年寺，水阔云多客到稀。闻说春来更惆怅，百花深处一僧归。
抱琴花夜不胜春，独奏相思泪满巾。第五指中心最恨，数声呜咽为何人。
湘娥不葬九疑云，楚水连天坐忆君。惟有啼乌旧名在，忍教呜咽夜长闻。
溪翁强访紫微郎，晓鼓声中满鬓霜。知在禁闱人不见，好风飘下九天香。
溪花入夏渐稀疏，雨气如秋麦熟初。终日苦吟人不会，海边兄弟久无书。
眼前轩冕是鸿毛，天上人间漫自劳。脱却朝衣独归去，青云不及白云高。
高僧夜滴芙蓉漏，远客窗含杨柳风。何处相逢话心地，月明身在磬声中。
心熟家山梦不迷，孤峰寒遶一条溪。秋窗觉后情无限，月堕馆娃宫树西。
尊前路映暮尘红，池上琴横醉席风。今日别君如别鹤，声容长在楚弦中。
楼畔花枝拂槛红，露天香动满帘风。谁知野寺遗钿处，尽在相如春思中。
凫鹥声暖野塘春，鞍马嘶风驿路尘。一宿青山又前去，古来难得是闲人。
微烟已辨秦中树，远梦更依江上台。看落晚花还怅望，鲤鱼时节入关来。
穿杨力尽独无功，华发相期一夜中。别到江头旧吟处，为将双泪问春风。
二年恩意是春辉，清净胸襟似者希。泣尽楚人多少泪，满船唯载酒西归。
一树繁阴先著名，异花奇叶俨天成。马嵬此去无多地，祗合杨妃墓上生。
青云席中罗袜尘，白首江上吟诗人。登龙不及三千士，虚度膺门二十春。
平生望断云层层，紫府杳是他人登。却应归访溪边寺，说向当时同社僧。
尊前谁伴谢公游，莲岳晴来翠满楼。坐见一方金变化，独吟红药对残秋。
双溪楼影向云横，歌舞高台晚更清。独自下楼骑瘦马，摇鞭重入乱蝉声。
整襟收泪别朱门，自料难酬顾念恩。招得片魂骑匹马，西风斜日入秋原。
竹西池上有花开，日日幽吟看又回。心忆郡中萧记室，何时暂别醉乡来。
桃李春多翠影重，竹楼当月夜无风。荀家兄弟来还去，独倚栏干花露中。
处处云随晚望开，洞庭秋水管弦来。谢公待醉消离恨，莫惜临川酒一杯。
云别青山马踏尘，负才难觅作闲人。莫言馆驿无公事，诗酒能消一半春。
贾生名迹忽无伦，十月长安看尽春。顾我先鸣还自笑，空沾一第是何人。
晓望疏林露满巾，碧山秋寺属闲人。溪头尽日看红叶，却笑高僧衣有尘。
翠湿衣襟山满楼，竹间溪水遶床流。行人莫羡邮亭吏，生向此中今白头。
家在青山近玉京，白云红树满归程。相逢一宿最高寺，半夜翠微泉落声。
平生半为山淹留，马上欲去还回头。两京尘路一双鬓，不见玉泉千万秋。
掘沟引水浇蔬圃，插竹为篱护药苗。杨柳如丝风易乱，梅花似雪日难消。
水边残雪照亭台，台上风襟向雪开。还似当时姓丁鹤，羽毛成后一归来。
白云溪北丛岩东，树石夜与潺湲通。行人一宿翠微月，二十五弦声满风。
莫惊客路已经年，尚有青春一半妍。试上方垣望春野，万条杨柳拂青天。
浪花如雪叠江风，社过高秋万恨中。明日便随江燕去，依依俱是故巢空。
青鸟泉边草木春，黄云塞上是征人。归来若得长条赠，不惮风霜与苦辛。
严恨柴门一树花，便随香远逐香车。花如解语还应道，欺我郎君不在家。
神女初离碧玉堦，彤云犹拥牡丹鞋。知道相公怜玉腕，强将纤手整金钗。
桂在蟾宫不可攀，功成业熟也何难。今朝折得东归去，共与乡闾年少看。
祝融绝顶万馀层，策杖攀萝步步登。行到月宫霞外寺，白云相伴两三僧。
黄绢外孙翻得罪，华颠故老莫相嗤。连州万里无亲戚，旧识唯应有荔枝。
崆峒道士悮烧丹，赤鼠黄牙几许难。坠堕阎浮南斗下，不知何事犯星官。
清潭洞澈深千丈，危岫攀萝上几层。秋尽更无黄叶树，夜阑唯对白头僧。
风入古松添急雨，月临虚槛背残灯。老猿啸狖还欺客，来撼窗前百尺藤。
御笔亲批翰长衔，夜开金殿送瑶缄。平明玉案临宣室，已见龙光出傅岩。
阳和未解逐民忧，雪满群山对白头。不得职田饥欲死，儿侬何事打春牛。
去日家无担石储，汝须勤苦事樵渔。古人尽向尘中远，白日耕田夜读书。
谁人得似牧童心，牛上横眠秋听深。时复往来吹一曲，何愁南北不知音。
贪生只爱眼前珍，不觉风光度岁频。昨日见来骑竹马，今朝早是有年人。
轮郭休夸四字书，红窠写出对庭除。时时买得佳人笑，本色金钱却不如。
媆如新竹管初齐，粉腻红轻样可携。谁与诗人偎槛看，好于笺墨并分题。
人定朱门尚未开，初星粲粲照人回。此时寒食无烟火，花柳苍苍月欲来。
桂枝攀得献庭闱，何似空怀楚橘归。好控扶摇早回首，人人思看大鹏飞。
边州独夜正思乡，君又弹琴在客堂。髣髴不离灯影外，似闻流水到潇湘。
鱼在深泉鸟在云，从来只得影相亲。他时纵有逢君处，应作人间白发身。
行到鲈鱼乡里时，鲙盘如雪怕风吹。犹怜醉里江南路，马上垂鞭学钓时。
花枝临水复临堤，也照清江也照泥。寄语东君好抬举，夜来曾伴凤皇栖。
荆卿西去不复返，易水东流无尽期。落日萧条蓟城北，黄沙白草任风吹。
亲在平阳忆久归，洪河雨涨出关迟。独过旧寺人稀识，一一杉松老别时。
龛中破衲自持行，树下禅床坐一生。来往白云知岁久，满山猿鸟会经声。
游子新从绝塞回，自言曾上李陵台。尊前语尽北风起，秋色萧条胡雁来。
屐齿无泥竹策轻，莓苔梯滑夜难行。独开石室松门里，月照前山空水声。
金带连环束战袍，马头冲雪度临洮。卷旗夜劫单于帐，乱斫胡儿缺宝刀。
云压松枝拂石窗，幽人独坐鹤成双。晚来漱齿敲冰渚，闲读仙书倚翠幢。
狱成冤雪晚云开，豸角威清塞雁回。飞将送迎遥避马，离亭不敢劝金杯。
蕃面将军著鼠裘，酣歌冲雪在边州。猎过黑山犹走马，寒雕射落不回头。
丛居堂下幸君移，翠掩灯窗露叶垂。莫羡孤生在山者，无人看著拂云枝。
战回脱剑绾铜鱼，塞雁迎风避隼旟。欲识前时为郡政，校成上下考新书。
黄精蒸罢洗琼杯，林下从留石上苔。昨日围棋未终局，多乘白鹤下山来。
禅室绳床在翠微，松间荷笠一僧归。磬声寂历宜秋夜，手冷灯前自衲衣。
君恩已尽欲何归，犹有残香在舞衣。自恨身轻不如燕，春来还遶御帘飞。
山上有山归不得，湘江暮雨鹧鸪飞。蘼芜亦是王孙草，莫送春香入客衣。
脉脉低回殷袖遮，脸横秋水髻盘鸦。莲茎有刺不成折，尽日岸傍空看花。
梁王池苑已苍然，满树斜阳极浦烟。尽日回头看不见，两行愁泪上南船。
中分岂是无遗策，百战空劳不逝骓。大叶固非人事及，乌江亭长又何知。
汉帝英雄重武材，崇山险处凿门开。如今更有将军否，移取潼关向北来。
红遶高台绿遶城，城边春草傍墙生。隋家不向此中尽，汴水应无东去声。
冷日微烟渭水愁，华清宫树不胜秋。霓裳一曲千门锁，白尽梨园弟子头。
越女歌长君且听，芙蓉香满水边城。岂知一日终非主，犹自如今有怨声。
宫门两片掩埃尘，墙上无花草不春。谁见当时禁中事，阿娇解佩与何人。
云惨烟愁苑路斜，路傍丘冢尽宫娃。茂陵不是同归处，空寄香魂著野花。
晓星独挂结麟楼，三殿风高药树秋。玉笛数声飘不住，问人依约在东头。
宿鸟翩翩落照微，石台楼阁锁重扉。步廊无限金羁响，应是诸司扈从归。
幽阁焚香万虑凝，下帘胎息过禅僧。玉堂分照无人后，消尽金盆一碗冰。
铃绦无响闭珠宫，小阁凉添玉蘂风。枕簟满床明月到，自疑身在五云中。
蘂宫裁诏与宵分，虽在青云忆白云。待报君恩了归去，山翁何急草移文。
银台楼北蘂珠宫，敻与人间路不同。在省五更春睡侣，早来分梦玉堂中。
陛兵偏近羽林营，夜静仍传禁号声。应笑执金双阙下，近南犹隔两重城。
卉醴陀花物外香，清浓标格胜椒浆。我来尚有钧天会，犹得金尊半日尝。
诸司人尽马蹄稀，紫帕云竿九钉归。偏觉石台清贵处，榜悬金字射晴晖。
玉晨钟韵上清虚，画戟祥烟拱帝居。极眼向南无限地，绿烟深处认中书。
蜜炬殷红画不如，且将归去照吾庐。今来并得三般事，灵运诗篇逸少书。
武丘山下冢累累，松柏萧条尽可悲。何事世人偏重色，真娘墓上独题诗。
游子新从绝塞回，自言曾上李陵台。尊前语尽北风起，秋色萧条胡雁来。
颗如松子色如樱，未识蹉跎欲半生。岁杪监州曾见树，时新入座久闻名。
王泽犹来雅在新，尚词微事可愁人。淫哇满眼关雎弱，犹贺清朝有此身。
树簇烟迷蜀国深，岭头分界恋登临。前轩一望无他处，从此西川只在心。
山屐经过满迳踪，隔溪遥见夕阳舂。当时诸葛成何事，只合终身作卧龙。
千题万咏过三旬，忘食贪魔作瘦人。行处便吟君莫笑，就中诗病不任春。
仆带雕弓马似飞，老莱衣上著戎衣。邮亭不暇吟山水，塞外经年皆未归。
几日监临向蜀春，错抛歌酒强忧人。江楼一望西归去，不负嘉州只负身。
一色青松几万栽，异香薰路带花开。山门欲别心潜愿，更到蜀中还到来。
到处逢山便欲登，自疑身作往来僧。徒行至此三千里，不是有缘应不能。
万仞云峰八石泉，李君仙后更谁仙。我来驻马人何问，老柏无多不种田。
剑阁缘云拂斗魁，疾风生树过龙媒。前程憩罢知无益，但是驽蹄亦到来。
零雨霑山百草香，树梢高顶尽斜阳。横流巨石皆堪住，何事无僧有石房。
虎蹲峰状屈名牛，落日连村好望秋。不为时危耕不得，一犁风雨便归休。
邵平瓜地接吾庐，谷雨干时偶自锄。昨日春风欺不在，就床吹落读残书。
柳莫摇摇花莫开，此心因病亦成灰。人生只有家园乐，及取春农归去来。
人多知遇独难求，人负知音独爱酬。常恐此心无乐处，枉称年少在幷州。
云卷庭虚月逗空，一方秋草尽鸣虫。是时兄弟正南北，黄叶满阶来去风。
符亭之地雅离群，万古悬泉一旦新。若念农桑也如此，县人应得似行人。
山如巫峡烟云好，路似嘉祥水木清。大抵游人总应爱，就中难说是诗情。
十指宫商膝上秋，七条丝动雨修修。空堂半夜孤灯冷，弹著乡心欲白头。
我去君留十载中，未曾相见及花红。他时住得君应老，长短看花心不同。
出郊征骑逐飞埃，此别惟愁春未回。寒叶夕阳投宿意，芦关门向远河开。
黄叶分飞砧上下，白云零落马东西。人生万意此端坐，日暮水深流出溪。
河边霁色无人见，身带春风立岸头。浊水茫茫有何意，日斜还向古蒲州。
地湿莎青雨后天，桃花红近竹林边。行人本是农桑客，记得春深欲种田。
暂寄空门未是归，上方林榭独儒衣。吾师不语应相怪，频惹街尘入寺飞。
簟湿秋庭岳在烟，露光明滑竹苍然。何人意绪还相似，鹤宿松枝月半天。
风凉津湿共微微，隔岸泉冲石窍飞。争得巨灵从野性，旧乡无此擘将归。
一瀑三峰赤日天，路人才见便翛然。谁能夜向山根宿，凉月初生的有仙。
白莲千朵照廊明，一片承平雅颂声。更报第三条烛尽，文昌风景画难成。
丹雘苍苍簇背山，路尘应满旧帘间。玄宗不是偏行乐，只为当时四海闲。
闲身行止属年华，马上怀中尽落花。狂遍曲江还醉卧，觉来人静日西斜。
帘外无尘胜物外，墙根有竹似山根。流泉不至客来久，坐见新池落旧痕。
青门无路入清朝，滥作将军最下僚。同舍尽归身独在，晚风开印叶萧萧。
曲水池边青草岸，春风林下落花杯。都门此日是寒食，人去看多身独来。
心觉清凉体似吹，满风轻撼叶垂垂。无端种在幽闲地，众鸟嫌寒凤未知。
十二三弦共五音，每声如截远人心。当时向秀闻邻笛，不是离家岁月深。
魏帝当时铜雀台，黄花深映棘丛开。人生富贵须回首，此地岂无歌舞来。
地接山林兼有石，天悬星月更无云。惊鸥上树满池水，瀺灂一声中夜闻。
春霖朝罢客西东，雨足泥声路未通。独爱千峰最高处，一峰初日白云中。
公门身入洞门行，出阱离笼似有情。僧语夜凉云树黑，月生峰上月初生。
独坐东南见晓星，白云微透泬寥清。磷磷甃石堪僧坐，一叶梧桐落半庭。
从来行乐近来希，蘧瑗知言与我违。自是衰心不如旧，非关四十九年非。
嫖姚家宴敌吴王，子夜歌声满画堂。此日相逢眉翠尽，女真行李乞斋粮。
肃肃雍雍义有馀，九天鸾凤莫相疏。唯应静向山窗过，激发英雄夜读书。
竹映高墙似傍山，邹阳归后令威还。君看将相才多少，两首诗成七步间。
五色文胜百鸟王，相思兼绝寄芸香。由来不是池中物，鸡树归时即取将。
锦楼春望忆丹楹，更遇高情说早莺。江上境寒吟不得，湿风梅雨满船轻。
美人寒食事春风，折尽青青赏尽红。夜半无灯还有睡，秋千悬在月明中。
活色生香第一流，手中移得近青楼。谁知艳性终相负，乱向春风笑不休。
娇黄新嫩欲题诗，尽日含毫有所思。记得玉人初病起，道家妆束厌禳时。
春来还似去年时，手把花枝唱竹枝。狂瘦未曾餐有味，不缘中酒却缘诗。
一束龙吟细竹枝，青娥擎在手中吹。当时纵使双成在，不得如伊是小时。
失意蹉跎到旧游，见吹杨柳便遮羞。瞻相赵女休相拽，不及人前诈摆头。
同有诗情自合亲，不须歌调更含嚬。朝天御史非韩寿，莫窃香来带累人。
弦管声凝发唱高，几人心地暗伤刀。思量更有何堪比，王母新开一树桃。
一曲新声惨画堂，可能心事忆周郎。朝来为客频开口，绽尽桃花几许香。
二年中散似稽康，此日无功换宠光。唯有一般酬圣主，胜于东晋是文章。
野园无鼓又无旗，鞍马传杯用柳枝。娇养翠娥无怕惧，插人头上任风吹。
郊亭宴罢欲回车，满郭传呼调角初。尚拥笙歌归未得，笑娥扶著醉尚书。
清瘦形容八十馀，匏悬篱落似村居。劝师莫羡人间有，幸是元无免破除。
不悟时机滞有馀，近来为事更乖疏。朱轮皂盖蹉跎尽，犹爱明窗好读书。
十里城中一院僧，各持巾钵事南能。还应笑我功名客，未解嫌官学大乘。
偃王灯塔古徐州，二十年来乐事休。此日将军心似海，四更身领万人游。
十万军城百万灯，酥油香暖夜如烝。红妆满地烟光好，只恐笙歌引上升。
两地旌旗拥一身，半缘伤旧半荣新。州人若忆将军面，写取雕堂报国真。
十年抛掷故园花，最忆红桃竹外斜。此日郊亭心乍喜，败榆芳草似还家。
远舸冲开一路萍，岸傍偷上小茅亭。游人莫觅杯盘分，此地才应聚德星。
到处吟兼上马吟，总无愁恨自伤心。无端梦得钧天乐，尽觉宫商不是音。
华清高树出离宫，南陌柔条带暖风。谁见轻阴是良夜，瀑泉声畔月明中。
洛桥晴影覆江船，羌笛秋声湿塞烟。闲想习池公宴罢，水蒲风絮夕阳天。
嫩绿轻悬似缀旒，路人遥见隔宫楼。谁能更近丹墀种，解播皇风入九州。
暖风晴日断浮埃，废路新条发钓台。处处轻阴可惆怅，后人攀处古人栽。
潭上江边袅袅垂，日高风静絮相随。青楼一树无人见，正是女郎眠觉时。
汴水高悬百万条，风清两岸一时摇。隋家力尽虚栽得，无限春风属圣朝。
和风烟树九重城，夹路春阴十万营。唯向边头不堪望，一株憔悴少人行。
窗外齐垂旭日初，楼边轻暖好风徐。游人莫道栽无益，桃李清阴却不如。
众木犹寒独早青，御沟桥畔曲江亭。陶家旧日应如此，一院春条绿遶厅。
帐偃缨垂细复繁，令人心想石家园。风条月影皆堪重，何事侯门爱树萱。
数首新诗带恨成，柳丝牵我我伤情。柔娥幸有腰支稳，试踏吹声作唱声。
高出军营远映桥，贼兵曾斫火曾烧。风流性在终难改，依旧春来万万条。
县依陶令想嫌迂，营畔将军即大麤。此日与君除万恨，数篇风调更应无。
狂似纤腰嫩胜绵，自多情态竟谁怜。游人不折还堪恨，抛向桥边与路边。
朝阳晴照绿杨烟，一别通波十七年。应有旧枝无处觅，万株风里卓旌旃。
晴垂芳态吐牙新，雨摆轻条湿面春。别有出墙高数尺，不知摇动是何人。
暖梳簪朵事登楼，因挂垂杨立地愁。牵断绿丝攀不得，半空悬著玉搔头。
西园高树后庭根，处处寻芳有折痕。终忆旧游桃叶舍，一株斜映竹篱门。
刘白苏台总近时，当初章句是谁推。纤腰舞尽春杨柳，未有侬家一首诗。
夜锁重门昼亦监，眼波娇利瘦岩岩。偏怜不怕傍人笑，自把春罗等舞衫。
龙麝薰多骨亦香，因经寒食好风光。何人画得天生态，枕破施朱隔宿妆。
滴滴春霖透荔枝，笔题笺动手中垂。天阴不得君王召，嚬著青蛾作小诗。
钿合重盛绣结深，昭阳初幸赐同心。君知一夜恩多少，明日宣教放德音。
退红香汗湿轻纱，高卷蚊厨独卧斜。娇泪半垂珠不破，恨君瞋折后庭花。
取次衣裳尽带珠，别添龙脑裛罗襦。年来寄与乡中伴，杀尽春蚕税亦无。
画烛烧兰暖复迷，殿帏深密下银泥。开门欲作侵晨散，已是明朝日向西。
楼台重叠满天云，殷殷鸣鼍世上闻。此日杨花初似雪，女儿弦管弄参军。
冠剪黄绡帔紫罗，薄施铅粉画青娥。因将素手夸纤巧，从此椒房宠更多。
身是三千第一名，内家丛里独分明。芙蓉殿上中元日，水拍银台弄化生。
含桃庄主后园深，繁实初成静扫阴。若使明年花可待，应须恼破事花心。
偶作闲身上古城，路人遥望不相惊。无端将吏逡巡至，又作都头一队行。
好客连宵在醉乡，蜡烟红暖胜春光。谁人肯信山僧语，寒雨唯煎治气汤。
一日迢迢每一飡，我心难伏我无难。南檐十月绳床暖，背卷真经向日看。
笠戴圆阴楚地棕，磬敲清响蜀山铜。秋来说偈寅朝殿，爽爽杨枝满手风。
淮王西舍固非夫，柳恽偏州未是都。直到春秋诸列国，拥旄才子也应无。
巡关每傍摴蒲局，望月还登乞巧楼。第一莫教娇太过，缘人衣带上人头。
春草萋萋春水绿，野棠开尽飘香玉。绣岭宫前鹤发人，犹唱开元太平曲。
夷门一镇五经秋，未得朝天不免愁。因上此楼望京国，便名楼作望京楼。
孤峰不与众山俦，直入青云势未休。会得乾坤融结意，擎天一柱在南州。
翱翔曾在玉京天，堕落江南路几千。从事不须轻县宰，满身犹带御炉烟。
绣衣奔命去情多，南国佳人敛翠娥。曾向教坊听国乐，为君重唱盛丛歌。
羊公留宴岘山亭，洛浦高歌五夜情。独向柏台为老吏，可怜林木响馀声。
燕赵能歌有几人，为花回雪似含颦。声随御史西归去，谁伴文翁怨九春。
政绩虽殊道且同，无辞买石纪前功。谁论重德光青史，过里犹歌卧辙风。
酒旗相望大堤头，堤下连墙堤上楼。日暮行人争渡急，桨声幽轧满中流。
乌台上客紫髯公，共捧天书静境中。桃朵不辞歌白苎，耶溪暮雨起樵风。
思量大是恶姻缘，只得相看不得怜。愿作琵琶槽那畔，得他长抱在胸前。
独房莲子没人看，偷折莲时命也𢬵。若有所由来借问，但道偷莲是下官。
绿暗红稀出凤城，暮云楼阁古今情。行人莫听宫前水，流尽年光是此声。
秦川如画渭如丝，去国还家一望时。公子王孙莫来好，岭花多是断肠枝。
旧苑新晴草似苔，人还香在踏青回。今朝此地成惆怅，已后逢春更莫来。
折柳歌中得翠条，远移金殿种青霄。上阳宫女含声送，不忿先归舞细腰。
梁苑隋堤事已空，万条犹舞旧春风。那堪更想千年后，谁见杨花入汉宫。
枝鬬纤腰叶鬬眉，春来无处不如丝。霸陵原上多离别，少有长条拂地垂。
何郎载酒别贤侯，更吐歌珠宴庾楼。莫道江南不同醉，即陪舟檝上京游。
怪得清风送异香，娉婷仙子曳霓裳。惟应错认偷桃客，曼倩曾为汉侍郎。
一竹横檐挂净巾，灶无烟火地无尘。剃头未必知心法，要且闲于名利人。
商岭东西路欲分，两间茅屋一溪云。师言耳重知师意，人是人非不欲闻。
渭水秦川拂眼明，希仁何事寡诗情。只应学得虞姬婿，书字才能记姓名。
草遮回蹬绝鸣銮，云树深深碧殿寒。明月自来还自去，更无人倚玉栏干。
障掩金鸡蓄祸机，翠华西拂蜀云飞。珠帘一闭朝元阁，不见人归见燕归。
门横金锁悄无人，落日秋声渭水滨。红叶下山寒寂寂，湿云如梦雨如尘。
薄烟如梦雨如尘，霜景晴来却胜春。好住池西红叶树，何年今日伴何人。
醉时颠蹶醒时羞，麹糵推人不自由。叵耐一双穷相眼，不堪花卉在前头。
银河漾漾月晖晖，楼碍星边织女机。横玉叫云天似水，满空霜逐一声飞。
晓红初拆露香新，独立空山冷笑人。春意自知无主惜，恣风吹逐马蹄尘。
病香无力被风欺，多在青苔少在枝。马上行人莫回首，断君肠是欲残时。
黄陵庙前春已空，子规啼血滴松风。不知精爽归何处，疑是行云秋色中。
野水晴山雪后时，独行邨落更相思。无因一向溪头醉，处处寒梅映酒旗。
花落轻寒酒熟迟，醉眠不及落花期。愁人相忆春山暮，烟树苍苍播谷时。
我到瞿真上升处，山川四望使人愁。紫云白鹤去不返，唯有桃花溪水流。
门向沧江碧岫开，地多鸥鹭少尘埃。绿阴十里滩声里，闲自王家看竹来。
长沙地窄却回时，舟檝骎骎向凤池。为报湘川神女道，莫教云雨湿旌旗。
江上层楼翠霭间，满帘春水满窗山。青枫绿草将愁去，远入吴云暝不还。
沅水罗文海燕回，柳条牵恨到荆台。定知行路春愁里，故郢城边见落梅。
别酒离亭十里强，半醒半醉引愁长。无端寂寂春山路，雪打溪梅狼籍香。
翠云箱里叠樬栊，楚葛湘纱净似空。便著清江明月夜，轻凉与挂一身风。
名珪字玉净无瑕，美誉芳声有数车。莫放焰光高二丈，来年烧杀杏园花。
昨日朱门一见君，忽惊野鹤在鸡群。不应长啄潢污水，早晚归飞碧落云。
帝乡群侣杳难寻，独立沧洲岁暮心。野鹤栖飞无远近，稻粱多处是恩深。
片石长松倚素楹，翛然云壑见高情。世人只爱凡花鸟，无处不知粱广名。
本不将心挂名利，亦无情意在樊笼。鹿裘藜杖且归去，富贵荣华春梦中。
一条寒玉走秋泉，引出深萝洞口烟。十里暗流声不断，行人头上过潺湲。
龙髯凤尾乱飕飕，带雾停风一亩秋。待取满庭苍翠合，酒尊书案闭门休。
水蝶岩蜂俱不知，露红凝艳数千枝。山深春晚无人赏，即是杜鹃催落时。
黄陵庙前莎草春，黄陵女儿茜裙新。轻舟短櫂唱歌去，水远山长愁杀人。
斜雨飞丝织晓空，疏帘半卷野亭风。荷花向尽秋光晚，零落残红绿沼中。
春与春愁逐日长，远人天畔远思乡。𬞟生水绿不归去，孤负东溪七里庄。
数点疏星紫锦斑，仙家新样剪三山。宜与谢公松下戴，净簪云发翠微间。
鳞鳞别浦起微波，泛泛轻舟桃叶歌。斜雪北风何处宿，江南一路酒旗多。
满火芳香碾麹尘，吴瓯湘水绿花新。愧君千里分滋味，寄与春风酒渴人。
满院泉声水殿凉，疏帘微雨野松香。东峰下视南溟月，笑踏金波看海光。
万户砧声水国秋，凉风吹起故乡愁。行人望远偏伤思，白浪青枫满北楼。
穿针楼上闭秋烟，织女佳期又隔年。斜笛夜深吹不落，一条银汉挂秋天。
七尺青竿一丈丝，菰蒲叶里逐风吹。几回举手抛芳饵，惊起沙滩水鸭儿。
静里寒香触思初，开缄忽见二琼琚。一吟丽句风流极，没得弘文李校书。
我见鸳鸯飞水上，君还望月苦相思。一双裙带同心结，早寄黄鹂孤雁儿。
平湖茫茫春日落，危樯独映沙洲泊。上岸闲寻细草行，古查飞起黄金鹗。
水浮秋烟沙晓雪，皎洁无风灯影彻。海客云帆未挂时，相与缘江拾明月。
曾留宋玉旧衣裳，惹得巫山梦里香。云雨无情难管领，任他别嫁楚襄王。
谁家少女字千金，省向人间逐处寻。今日分明花里见，一双红脸动春心。
洞中春气蒙笼暄，尚有红英千树繁。可怜夹水锦步障，羞数石家金谷园。
锦羽相呼暮沙曲，波上双声戛哀玉。霞明川静极望中，一时飞灭青山绿。
倚櫂汀洲沙日晚，江鲜野菜桃花饭。长歌一曲烟霭深，归去沧江绿波远。
白波四面照楼台，日夜潮声绕寺回。千叶红莲高会处，几曾龙女献珠来。
兰浦秋来烟雨深，几多情思在琴心。知君调得东家子，早晚和鸣入锦衾。
嚬黛低红别怨多，深亭芳恨满横波。声中唱出缠绵意，泪落灯前一曲歌。
寂寞高堂别楚君，玉人天上逐行云。停舟十二峰峦下，幽佩仙香半夜闻。
庙闭春山晓月光，波声回合树苍苍。自从一别襄王梦，云雨空飞巫峡长。
曾见双鸾舞镜中，联飞接影对春风。今来独在花筵散，月满秋天一半空。
春初携酒此花间，几度临风倒玉山。今日叶深黄满树，再来惆怅不能攀。
芳草萋萋新燕飞，芷汀南望雁书稀。武陵洞里寻春客，已被桃花迷不归。
紫府空歌碧落寒，晓星寥亮月光残。一群白鹤高飞上，唯有松风吹石坛。
思乡之客空凝嚬，天边欲尽未尽春。独攀江树深不语，芳草落花愁杀人。
公子春衫桂水香，远冲飞雪过书堂。贫家冷落难消日，唯有松筠满院凉。
帘外春风正落梅，须求狂药解愁回。烦君玉指轻拢撚，慢拨鸳鸯送一杯。
生在幽崖独无主，溪萝涧鸟为俦侣。行人陌上不留情，愁香空谢深山雨。
落帽台边菊半黄，行人惆怅对重阳。荆州一见桓宣武，为趁悲秋入帝乡。
一双幽色出凡尘，数粒秋烟二尺鳞。从此静窗闻细韵，琴声长伴读书人。
怜君少隽利如锋，气爽神清刻骨聪。片玉若磨唯转莹，莫辞云水入庐峰。
白鹤高飞不逐群，嵇康琴酒鲍昭文。此身未有栖归处，天下人间一片云。
冉冉生山草何异，截而吹之动天地。望乡台上望乡时，不独落梅兼落泪。
金波西倾银汉落，绿树含烟倚朱阁。晓华胧𦝰闻调笙，一点残灯隔罗幕。
贫埋病压老巑岏，拂拭菱花不喜看。又恐无人肯青眼，事须凭仗小还丹。
狂吟乱舞双白鹤，霜翎玉羽纷纷落。空庭向晚春雨微，却敛寒香抱瑶萼。
寂寞幽斋暝烟起，满径西风落松子。远公一去兜率宫，唯有面前虎溪水。
海静天高景气殊，鲸晴失彩蚌潜珠。不知今夜越台上，望见瀛洲方丈无。
骰子巡抛裹手拈，无因得见玉纤纤。但知谑道金钗落，图向人前露指尖。
筼筜无子鸳雏饥，毛彩凋摧不得归。谁念火云千嶂里，低身犹傍鹧鸪飞。
到此空思吴隐之，潮痕草蔓上幽碑。人来皆望珠玑去，谁咏贪泉四句诗。
赤日黄埃满世间，松声入耳即心闲。愿寻五百仙人去，一世清凉住雪山。
连云草映一条陂，㶉𫛶双双带水飞。南邨小路桃花落，细雨斜风独自归。
草暖沙长望去舟，微茫烟浪向巴丘。沅江寂寂春归尽，水绿𬞟香人自愁。
少将风月怨平湖，见尽扶桑水到枯。相约杏花坛上去，画栏红紫鬬樗蒲。
如闻长啸春风里，荆棘丛边访旧踪。地接苏门山近远，荒台突兀抵高峰。
小池谁见凿时初，走水南来十里馀。楼上日斜吹暮角，院中人出锁游鱼。
维摩青石讲初休，缘访亲宗到普州。我有军持凭弟子，岳阳溪里汲寒流。
蟋蟀渐多秋不浅，蟾蜍已没夜应深。三更两鬓几枝雪，一念双峰四祖心。
门外便伸千里别，无车不得到河梁。高楼直上百馀尺，今日为君南望长。
新蝉忽发最高枝，不觉立听无限时。正遇友人来告别，一心分作两般悲。
诗成一夜月中题，便卧松风到曙鸡。带月时闻山鸟语，郡城知近武陵溪。
出家初隶何方寺，上国西明御水东。却见旧房堦下树，别来二十一春风。
月中时叫叶纷纷，不异洞庭霜夜闻。翎羽如今从放长，犹能飞起向孤云。
高亭林表迥嵯峨，独坐秋宵不寝多。玉兔玉人歌里出，白云难似莫相和。
不知今夕是何夕，催促阳台近镜台。谁道芙蓉水中种，青铜镜里一枝开。
他寝此时吾不寝，近秋三五日逢晴。相思唯有霜台月，望尽孤光见却生。
新起此堂开北窗，当窗山隔一重江。白茅草苫重重密，爱此秋天夜雨淙。
溪里晚从池岸出，石泉秋急夜深闻。木兰船共山人上，月映渡头零落云。
背如刀截机头锦，面似升量涧底泉。铜雀台南秋日后，照来照去已三年。
黍穗豆苗侵古道，晴原午后早秋时。故人相忆僧来说，杨柳无风蝉满枝。
遍参尊宿游方久，名岳奇峰问此公。五月半间看瀑布，青城山里白云中。
常言吃药全胜饭，华岳松边采茯神。不遣髭须一茎白，拟为白日上升人。
客舍幷州已十霜，归心日夜忆咸阳。无端更渡桑干水，却望幷州是故乡。
逸人期宿石床中，遣我开扉对晚空。不知何处啸秋月，闲著松门一夜风。
环炉促席复持杯，松院双扉向月开。座上同声半先达，名山独入此心来。
拣得林中最细枝，结根石上长身迟。莫嫌滴沥红斑少，恰似湘妃泪尽时。
野寺入时春雪后，崎岖得到此房前。老僧不出迎朝客，已住上方三十年。
水岸寒楼带月跻，夏林初见岳阳溪。一㸃新萤报秋信，不知何处是菩提。
碣石山人一轴诗，终南山北数人知。拟看青龙寺里月，待无一点夜云时。
营当万胜冈头下，誓立千年不朽功。天子手擎新钺斧，谏官请赠李文通。
池上时时松雪落，焚香烟起见孤灯。静夜忆谁来对坐，曲江南岸寺中僧。
三月正当三十日，风光别我苦吟身。共君今夜不须睡，未到晓钟犹是春。
新岁抱琴何处去，洛阳三十六峰西。生来未识山人面，不得一听乌夜啼。
老子堂前花万树，先生曾见几回春。夜煎白石平明吃，不拟教人哭此身。
床头枕是溪中石，井底泉通竹下池。宿客未眠过夜半，独闻山雨到来时。
归蜀拟从巫峡过，何时得入旧房禅。寺中来后谁身化，起塔栽松向野田。
城角新居邻静寺，时从新阁上经楼。南山泉入宫中去，先向诗人门外流。
朱丝弦底燕泉急，燕将云孙白日弹。嬴氏归山陵已掘，声声犹带发冲冠。
沙埋古篆折碑文，六国兴亡事系君。今日凄凉无处说，乱山秋尽有寒云。
星点花冠道士衣，紫阳宫女化身飞。能传上界春消息，若到蓬山莫放归。
虽有柴门常不关，片云孤木伴身闲。犹嫌住久人知处，见拟移家更上山。
兰无香气鹤无声，哭尽秋天月不明。自从东野先生死，侧近云山得散行。
京索先生三尺坟，秋风漠漠吐寒云。从来有恨君多哭，今日何人更哭君。
促织声尖尖似针，更深刺著旅人心。独言独语月明里，惊觉眠童与宿禽。
条峰五老势相连，此鹿来从若个边。别有野麋人不见，一生长饮白云泉。
破却千家作一池，不栽桃李种蔷薇。蔷薇花落秋风起，荆棘满庭君始知。
篱外清阴接药栏，晓风交戛碧琅玕。子猷没后知音少，粉节霜筠漫岁寒。
井存上蔡南门外，置此井时来相秦。断绠数寻垂古甃，取将寒水是何人。
习家池沼草萋萋，岚树光中信马蹄。汉主庙前湘水碧，一声风角夕阳低。
长川几处树青青，孤驿危楼对翠屏。一自上皇惆怅后，至今来往马蹄腥。
平明走马上村桥，花落梅溪雪未消。日短天寒愁送客，楚山无限路迢迢。
宣曲长杨瑞气凝，上林狐兔待秋鹰。谁将词赋陪雕辇，寂寞相如卧茂林。
昔年戎虏犯榆关，一败龙城匹马还。侯印不闻封李广，他人丘垄似天山。
江海相逢客恨多，秋风叶下洞庭波。酒酣夜别淮阴市，月照高楼一曲歌。
一抛兰櫂逐燕鸿，曾向江湖识谢公。每到朱门还怅望，故山多在画屏中。
山鬼扬威正气愁，便辞珍簟袭狐裘。西窗一夕悲人事，团扇无情不待秋。
尽日松堂看画图，绮疏岑寂似清都。若教烟水无鸥鸟，张翰何由到五湖。
丰沛曾为社稷臣，赐书名画墨犹新。几人同保山河誓，犹自栖栖九陌尘。
古坟零落野花春，闻说中郎有后身。今日爱才非昔日，莫抛心力作词人。
蓼穗菱丛思蟪蛄，水萤江鸟满烟蒲。愁红一片风前落，池上秋波似五湖。
自有林亭不得闲，陌尘宫树是非间。终南长在茅檐外，别向人间看华山。
一随菱櫂谒王侯，深愧移文负钓舟。今日太湖风色好，却将诗句乞鱼钩。
曲江春半日迟迟，正是王孙怅望时。杏花落尽不归去，江上东风吹柳丝。
四方无事太平年，万象鲜明禁火前。九重细雨惹春色，轻染龙池杨柳烟。
芍药蔷薇语早梅，不知谁是艳阳才。今朝领得春风意，不复饶君雪里开。
咸阳桥上雨如悬，万点空蒙隔钓船。还似洞庭春水色，晚云将入岳阳天。
天宝年中事玉皇，曾将新曲教宁王。钿蝉金雁今零落，一曲伊州泪万行。
冰簟银床梦不成，碧天如水夜云轻。雁声远过潇湘去，十二楼中月自明。
路傍佳树碧云愁，曾侍金舆幸驿楼。草木荣枯似人事，绿阴寂寞汉陵秋。
吕公荣达子陵归，万古烟波遶钓矶。桥上一通名利迹，至今江鸟背人飞。
目极云霄思浩然，风帆一片水连天。轻桡便是东归路，不肯忘机作钓船。
烟水何曾息世机，暂时相向亦依依。所嗟白首磻谿叟，一下渔舟更不归。
剑逐惊波玉委尘，谢安门下更何人。西州城外花千树，尽是羊昙醉后春。
卓氏垆前金线柳，隋家堤畔锦帆风。贪为两地分霖雨，不见池莲照水红。
高低深浅一阑红，把火殷勤遶露丛。希逸近来成懒病，不能容易向春风。
水流花落叹浮生，又伴游人宿杜城。还似昔年残梦里，透帘斜月独闻莺。
溪水无情似有情，入山三日得同行。岭头更是分头处，惜别潺湲一夜声。
槿篱芳援近樵家，垅麦青青一迳斜。寂寞游人寒食后，夜来风雨送梨花。
昔年曾伴玉真游，每到仙宫即是秋。曼倩不归花落尽，满丛烟露月当楼。
商于甪里便成功，一寸沈机万古同。但得戚姬甘定分，不应真有紫芝翁。
丹溪药尽变金骨，清洛月寒吹玉笙。他日隐居无访处，碧桃花发水纵横。
巩树先春雪满枝，上阳宫柳啭黄鹂。桓谭未便忘西笑，岂为长安有凤池。
细雨蒙蒙入绛纱，湖亭寒食孟珠家。南朝漫自称流品，宫体何曾为杏花。
彩翰殊翁金缭绕，一千二百逃飞鸟。尾薪桥下未为痴，暮雨朝云世间少。
绿塘摇滟接星津，轧轧兰桡入白𬞟。应为洛神波上袜，至今莲蘂有香尘。
王气销来水淼茫，岂能才与命相妨。虚开直渎三千里，青盖何曾到洛阳。
慢笑开元有幸臣，直教天子到蒙尘。今来看画犹如此，何况亲逢绝世人。
池塘经雨更苍苍，万点荷珠晓气凉。朱瑀空偷御沟水，锦鳞红尾属严光。
开济由来变盛衰，五车才得号镃基。留侯功业何容易，一卷兵书作帝师。
翠染冰轻透露光，堕云孙寿有馀香。只因七夕回天浪，添作湘妃泪两行。
南内墙东御路旁，预知春色柳丝黄。杏花未肯无情思，何是情人最断肠。
苏小门前柳万条，毶毶金线拂平桥。黄莺不语东风起，深闭朱门伴细腰。
金缕毶毶碧瓦沟，六宫眉黛惹春愁。晚来更带龙池雨，半拂阑干半入楼。
馆娃宫外邺城西，远映征帆近拂堤。系得王孙归意切，不关春草绿萋萋。
两两黄鹂色似金，袅枝啼露动芳音。春来幸自长如线，可惜牵缠荡子心。
御柳如丝映九重，凤皇窗柱绣芙蓉。景阳楼畔千条露，一面新妆待晓钟。
织锦机边莺语频，停梭垂泪忆征人。塞门三月犹萧索，纵有垂杨未觉春。
一尺深红胜麹尘，天生旧物不如新。合欢桃核终堪恨，里许元来别有人。
井底点灯深烛伊，共郎长行莫围棋。玲珑骰子安红豆，入骨相思知不知。
风带巢熊拗树声，老僧相引入云行。半坡新路畬才了，一谷寒烟烧不成。
闲对楸枰倾一壶，黄华坪上几成卢。他时谒帝铜龙水，便赌宣城太守无。
三十六鳞充使时，数番犹得裹相思。待将袍袄重抄了，尽写襄阳播掿词。
矗竹为篱松作门，石楠阴底藉芳荪。方袍近日少平叔，注得逍遥无处论。
大白东西飞正狂，新刍石冻杂梅香。诗中反语常回避，尤怯花前唤索郎。
洞里仙春日更长，翠丛风翦紫霞芳。若为萧史通家客，情愿扛壶入醉乡。
闲对奕楸倾一壶，黄羊枰上几成都。他时谒帝铜池晓，便赌宣城太守无。
有僧支颊撚眉毫，起就夕阳磨剃刀。到此既知闲最乐，俗心何啻九牛毛。
独上黄坛几度盟，印开龙渥喜丹成。岂同叔夜终无分，空向人间著养生。
虎到前头心不惊，残阳择虱懒逢迎。东林水石未胜此，要假远公方有名。
风惹闲云半谷阴，岩西隐者醉相寻。草衰乍觉径增险，叶尽却疑溪不深。
鸟啄灵雏恋落晖，村情山趣顿忘机。丹成道士过门数，叶尽寒猿下岭稀。
风带巢熊拗树声，老僧相引入云行。半陂新路畬才了，一谷寒烟烧不成。
屏开屈膝见吴娃，蛮蜡同心四照花。姹女不愁难管领，斩新铅里得黄牙。
莺里花前选孟光，东山逋客酒初狂。素蛾毕竟难防备，烧得河车莫遣尝。
少赋令才犹强作，众医多识不能呼。九茎仙草真难得，五叶灵根许惠无。
曾见当垆一个人，入时装束好腰身。少年花蒂多芳思，只向诗中写取真。
醉袂几侵鱼子缬，飘缨长罥凤皇钗。知君欲作闲情赋，应愿将身作锦鞋。
翠蝶密偎金叉首，青虫危泊玉钗梁。愁生半额不开靥，只为多情团扇郎。
柳烟梅雪隐青楼，残日黄鹂语未休。见说自能裁袙腹，不知谁更著帩头。
愁机懒织同心苣，闷绣先描连理枝。多少风流词句里，愁中空咏早环诗。
燕支山色重能轻，南阳水泽鬬分明。不烦射雉先张翳，自有琴中威凤声。
半岁愁中镜似荷，牵环撩鬓却须磨。花前不复抱瓶渴，月底还应琢刺歌。
长担犊车初入门，金牙新酝盈深樽。良人为渍木瓜粉，遮却红腮交午痕。
最宜全幅碧鲛绡，自襞春罗等舞腰。未有长钱求邺锦，且令裁取一团娇。
出意挑鬟一尺长，金为钿鸟簇钗梁。郁金种得花茸细，添入春衫领里香。
百媚城中一个人，紫罗垂手见精神。青琴仙子长教示，自小来来号阿真。
七尺发犹三角梳，玳牛独驾长檐车。曾城自有三青鸟，不要莲东双鲤鱼。
花恨红腰柳妒眉，东邻墙短不曾窥。犹怜最小分瓜日，奈许迎春得藕时。
自等腰身尺六疆，两重危鬓尽钗长。欲熏罗荐嫌龙脑，须为寻求石叶香。
别起青楼作几层，斜阳幔卷鹿卢绳。厌裁鱼子深红缬，泥觅蜻蜓浅碧绫。
诈嫌嚼贝磨衣钝，私带男钱压鬓低。不独邯郸新嫁女，四枝鬟上插通犀。
可羡罗敷自有失，愁中漫捋白髭须。豹钱骢子能擎举，兼著连干许换无。
形神不灭论初成，爱马乘闲入帝京。四十三年虚过了，方知僧里有唐生。
想到头陀最上方，桂阴犹认惠宗房。因行恋烧归来晚，窗下犹残一字香。
却忆书斋值晚晴，挽枝闲啸激蝉清。影沈巴峡夜岩色，踪绝石塘寒濑声。
应念愁中恨索居，鹂歌声里且踟蹰。若逢金马门前客，为说虞卿久著书。
偶出云泉谒礼闱，篇章曾沐汉皇知。无谋静国东归去，羞过商山四老祠。
枝枝交影锁长门，嫩色曾沾雨露恩。凤辇不来春欲尽，空留莺语到黄昏。
水殿年年占早芳，柔条偏惹御炉香。而今万乘多巡狩，辇路无阴绿草长。
玉楼烟薄不胜芳，金屋寒轻翠带长。公子骅骝往何处，绿阴堪系紫游缰。
嫩叶初齐不耐寒，风和时拂玉栏干。君王去日曾攀折，泣雨伤春翠黛残。
微黄才绽未成阴，绣户珠帘相映深。长恨早梅无赖极，先将春色出前林。
隋家堤上已成尘，汉将营边不复春。只向江南幷塞北，酒旗相伴惹行人。
陌上河边千万枝，怕寒愁雨尽低垂。黄金穟短人多折，已恨东风不展眉。
酒里诗中三十年，纵横唐突世喧喧。明时不作祢衡死，傲尽公卿归九泉。
歌舞初承恩宠时，六宫学妾画蛾眉。君王厌世妾头白，闻唱歌声却泪垂。
二八能歌得进名，人言选入便光荣。岂知妃后多娇妒，不许君前唱一声。
只爱糟床滴滴声，长愁声绝又醒醒。人间荣辱不常定，唯有南山依旧青。
前年帝里探春时，寺寺名花我尽知。今日长安已灰烬，忍能南国对芳枝。
南山披时寒夜中，一角不动毗岚风。何人见此生惭愧，断续犹应护得龙。
一别杜陵归未期，祗凭魂梦接亲知。近来欲睡兼难睡，夜夜夜深闻子规。
几岁干戈阻路岐，忆山心切与心违。时难何处披衷抱，日日日斜空醉归。
顷年曾住此中来，今日重游事可哀。忆得几家欢宴处，家家家业尽成灰。
未栉凭栏眺锦城，烟笼万井二江明。香风满阁花满树，树树树梢啼晓莺。
到处逢人求至药，几回染了又成丝。素丝易染髭难染，墨翟当年合泣髭。
清秋新霁与君同，江上高楼倚碧空。酒尽露零宾客散，更更更漏月明中。
红妆女儿灯下羞，画眉夫婿陇西头。自怨愁容长照镜，悔教征戍觅封侯。
早晚更看吴苑月，小斋长忆落西窗。不知明夜谁家见，应照离人隔楚江。
朝过春关辞北阙，暮参戎幕向南巴。却将仙桂东归去，江月相随直到家。
三四株松匝草亭，便成彭泽柳为名。莲峰隐去难辞阙，浐水朝回与出城。
魏驮山前一朵花，岭西更有几千家。石斑鱼鲊香冲鼻，浅水沙田饭遶牙。
未识东西南北路，青春白日坐销难。如何一别故园后，五度花开五处看。
忽从一宦远流离，无罪无人子细知。到得长江闻杜宇，想君魂魄也相随。
永拟东归把钓丝，将行忽起半心疑。青云道是不平地，还有平人上得时。
终南山是枕前云，禁鼓无因晓夜闻。朝客秋来不朝日，曲江西岸去寻君。
望月疑无得桂缘，春天又待到秋天。杏花开与槐花落，愁去愁来过几年。
浮世总应相送老，共君偏更远行多。此回不似前回别，听尽离歌逐櫂歌。
君家尽是我家山，严子前台枕古湾。却把钓竿终不可，几时入海得鱼还。
若到当时上升处，长生何事后无人。前峰自去种松子，坐见年来取茯神。
闻君一曲古梁州，惊起黄云塞上愁。秦女树前花正发，北风吹落满城秋。
一旦天书下紫微，三年旌斾陇云飞。塞门无事春空到，边草青青战马肥。
老大成名仍足病，强听丝竹亦无欢。高情太守容闲坐，借与青山尽日看。
三日柴门拥不开，堦庭平满白皑皑。今朝踏作琼瑶迹，为有诗从凤沼来。
饮蝉惊雨落高槐，山蚁移将入石阶。若使秦楼美人见，还应一为拔金钗。
蒨蒨红裙好女儿，相偎相倚看人时。使君马上应含笑，横把金鞭为咏诗。
南国天台山水奇，石桥危险古来知。龙潭直下一百丈，谁见生公独坐时。
小田微雨稻苗香，田畔清溪潏潏凉。自忆东吴榜舟日，蓼花沟水半篙强。
恋别山灯忆水灯，山光水焰百千层。谢公留赏山公唤，知入笙歌阿那朋。
旧坟新陇哭多时，流世都堪几度悲。乌鸟乱啼人未远，野风吹散白棠梨。
山头兰若石楠春，山下清明烟火新。此日何穷礼禅客，归心谁是恋禅人。
新秋牛女会佳期，红粉筵开玉馔时。好与檀郎寄花朵，莫教清晓羡蛛丝。
三十骅骝一哄尘，来时不锁杏园春。东风柳絮轻如雪，应有偷游曲水人。
薄雪燕蓊紫燕钗，钗垂簏簌抱香怀。一声歌罢刘郎醉，脱取明金压绣鞋。
谢家青妓邃重关，谁省春风见玉颜。闻道彩鸾三十六，一双双对碧池莲。
江梅冷艳酒清光，急拍繁弦醉画堂。无限柳条多少雪，一将春恨付刘郎。
桐阴覆井月斜明，百尺寒泉古甃清。越女携瓶下金索，晓天初放辘轳声。
小男供饵妇搓丝，溢榼香醪倒接䍠。日出两竿鱼正食，一家欢笑在南池。
一杯正发吟哦兴，两盏还生去住愁。何似全家上船去，酒旗多处即淹留。
尝闻画鼓动欢情，及送离人恨鼓声。两杖一挥行缆解，暮天空使别魂惊。
十二街中何限草，燕蓊尽欲占残春。黄花扑地无穷极，愁杀江南去住人。
野茶无限春风叶，溪水千重返照波。只去长桥三十里，谁人一解枉帆过。
笋石清琤入紫烟，陆云题处是前年。苔侵雨打依稀在，惆怅凉风树树蝉。
石上苔芜水上烟，潺湲声在观门前。千岩万壑分流去，更引飞花入洞天。
津市停桡送别难，荧荧蜡炬照更阑。东风万叠吹江月，谁伴袁褒宿夜滩。
秋月斜明虚白堂，寒蛩唧唧树苍苍。江风彻晓不得睡，二十五声秋点长。
七条弦上五音寒，此艺知音自古难。唯有河南房次律，始终怜得董庭兰。
江边野花不须采，梁头野燕不用亲。西施本是越溪女，承恩不荐越溪人。
一川草色青袅袅，遶屋水声如在家。怅望美人不携手，墙东又发数枝花。
数点烟香出庙门，女娥飞去影中存。年年岭上春无主，露泣花愁断客魂。
山前山后是青草，尽日出门还掩门。每思骨肉在天畔，来看野翁怜子孙。
官仓老鼠大如斗，见人开仓亦不走。健儿无粮百姓饥，谁遣朝朝入君口。
白玉先生多在市，青牛道士不居山。但能共得丹田语，正是忙时身亦闲。
山上黄犊走避人，山下女郎歌满野。我独南征恨此身，更有无成出关者。
曾于清海独闻蝉，又向空庭夜听泉。不似斋堂人静处，秋声长在七条弦。
扫叶煎茶摘叶书，心闲无梦夜窗虚。只应光武恩波晚，岂是严君恋钓鱼。
马嘶残日没残霞，二月东风便到家。莫羡长安占春者，明年始见故园花。
涧草疏疏萤火光，山月朗朗枫树长。南村犊子夜声急，应是栏边新有霜。
功名若及鸱夷子，必拟将舟泛洞庭。柳色湖光好相待，我心非醉亦非醒。
黑黍舂来酿酒饮，青禾刈了驱牛载。大姑小叔常在眼，却笑长安在天外。
桂林须产千株桂，未解当天影日开。我到月中收得种，为君移向故园栽。
未有天地先融结，方广高深无丈尺。书言不尽画难成，留与人间作奇特。
邵平瓜地接吾庐，谷雨干时手自锄。昨日春风欺不在，就床吹落读残书。
香味清机仙府回，萦纡乱石便流杯。春风莫泛桃花去，恐引凡人入洞来。
千万云间丁令威，殷勤仙骨莫先飞。若逢茅氏传消息，贞白先生不久归。
犬入五云音信绝，凤楼凝碧悄无声。焚香古洞步虚夜，露湿松花空月明。
松杉风外乱山青，曲几焚香对石屏。空忆去年春雨后，燕泥时污太玄经。
石桥春涧已归迟，梦入仙山山不知。柱史从来非俗吏，青牛道士莫相疑。
偶逐星车犯虏尘，故乡常恐到无因。五原西去阳关废，日漫平沙不见人。
庐江城外柳堪攀，万里行人尚未还。借问景阳台下客，谢家谁更卧东山。
雁池衰草露霑衣，河水东流万事微。寂寞青陵台上月，秋风满树鹊南飞。
钟鼓旌旗引六飞，玉皇初著画龙衣。泰坛烟尽星河晓，万国心随彩仗归。
柳色参差掩画楼，晓莺啼送满宫愁。年年花落无人见，空逐春泉出御沟。
故人北游久不回，塞雁南渡声何哀。相思闻雁更惆怅，却向单于台下来。
瑶琴夜久弦秋清，楚客一奏湘烟生。曲中声尽意不尽，月照竹轩红叶明。
谢安春渚饯袁宏，千里仁风一扇清。歌黛惨时方酩酊，不知公子重飞觥。
四十九年前及第，同年唯有老夫存。今日殷勤访吾子，稳将鬐鬣上龙门。
半额微黄金缕衣，玉搔头袅凤双飞。从教水溅罗裙湿，还道朝来行雨归。
鸡树烟含瑞气凝，凤池波待玉山澄。国人久倚东关望，拟筑沙堤到广陵。
嫦娥窃药出人间，藏在蟾宫不放还。后羿遍寻无觅处，谁知天上却容奸。
古今何事不思量，尽信邹生感彼苍。但想燕山吹暖律，炎天岂不解飞霜。
湛湛腾空下碧霄，地卑湿处更偏饶。菅茅丰草皆霑润，不道良田有旱苗。
楚甸尝闻旱魃侵，从龙应合解为霖。荒淫却入阳台梦，惑乱怀襄父子心。
八尺台盘照面新，千金一掷鬬精神。合是赌时须赌取，不妨回首乞闲人。
醉眼从伊百度斜，是他家属是他家。低声向道人知也，隔坐刚抛豆蔻花。
九衢尘里一书生，多达逢时拥斾旌。醉里眼开金使字，紫旗风动耀天明。
淮淝两水不相通，隔岸临流望向东。千颗泪珠无寄处，一时弹与渡前风。
心坚胆壮箭头亲，十载沙场受苦辛。力尽路傍行不得，广张红斾是何人。
帝舜南巡去不还，二妃幽怨水云间。当时珠泪垂多少，直到如今竹尚斑。
曾驱万马上天山，风去云回顷刻间。今日海门南面事，莫教还似凤林关。
人世悲欢不可知，夫君初破黑山归。如今又献征南策，早晚催缝带号衣。
玉颜虽掩马嵬尘，冤气和烟锁渭津。蝉鬓不随銮驾去，至今空感往来人。
蜀地恩留马嵬哭，烟雨蒙蒙春草绿。满眼由来是旧人，那堪更奏梁州曲。
关山万里恨难销，铁马金鞭出塞遥。为问昔时青海畔，几人归到凤林桥。
青溪道士人不识，上天下天鹤一只。洞门深锁碧窗寒，滴露研朱点周易。
酒满金船花满枝，佳人立唱惨愁眉。一声直入青云去，多少悲欢起此时。
公子邀欢月满楼，双成揭调唱伊州。便从席上风沙起，直到阳关水尽头。
万水千山音信希，空劳魂梦到京畿。漫天岭上频回首，不见虞封泪满衣。
席箕风起雁声秋，陇水边沙满目愁。三会五更欲吹尽，不知凡白几人头。
长川终日碧潺湲，知道天河与地连。凭寄两行朝阙泪，愿随流入御沟泉。
绿树阴浓夏日长，楼台倒影入池塘。水精帘动微风起，满架蔷薇一院香。
蜀山苍翠陇云愁，銮驾西巡陷几州。唯有萦回深涧水，潺湲不改旧时流。
画舸轻桡柳色新，摩诃池上醉青春。不辞不为青春醉，只恐莺花也怪人。
花枝如火酒如饧，正好狂歌醉复醒。对酒看花何处好，延和阁下碧筠亭。
豺狼坑尽却朝天，战马休嘶瘴岭烟。归路崄巇今坦荡，一条千里直如弦。
海棠初发去春枝，首唱曾题七字诗。今日能来花下饮，不辞频把使头旗。
不将真性染埃尘，为有烟霞伴此身。带日长江好归信，博罗山下碧桃春。
二年边戍绝烟尘，一曲河湾万恨新。从此凤林关外事，不知谁是苦心人。
陇上征夫陇下魂，死生同恨汉将军。不知万里沙场苦，空举平安火入云。
一曲狂歌酒百分，蛾眉画出月争新。将军醉罢无馀事，乱把花枝折赠人。
云水苍茫日欲收，野烟深处鹧鸪愁。知君万里朝天去，为说征南已五秋。
六出飞花入户时，坐看青竹变琼枝。如今好上高楼望，盖尽人间恶路岐。
落花流水认天台，半醉闲吟独自来。惆怅仙翁何处去，满庭红杏碧桃开。
亚夫重过柳营门，路指岷峨隔暮云。红额少年遮道拜，殷勤认得旧将军。
蜀江波影碧悠悠，四望烟花匝郡楼。不会人家多少锦，春来尽挂树梢头。
青山长在境长新，寂寞持竿一水滨。及得王师身已老，不知辛苦为何人。
草色青青柳色浓，玉壶顷酒满金钟。笙歌嘹亮随风去，知尽关山第几重。
棣萼分张信使希，几多乡泪湿征衣。笳声未断肠先断，万里胡天鸟不飞。
渔竿消日酒消愁，一醉忘情万事休。却恨韩彭兴汉室，功成不向五湖游。
花满西园月满池，笙歌摇曳画船移。如今暗与心相约，不动征旗动酒旗。
持竿闲坐思沈吟，钓得江鳞出碧浔。回首看花花欲尽，可怜寥落送春心。
万里驱兵过海门，此生今日报君恩。回期直待烽烟静，不遣征衣有泪痕。
夜静弦声响碧空，宫商信任往来风。依稀似曲才堪听，又被移将别调中。
画舸摇烟水满塘，柳丝轻软小桃香。却缘龙节为萦绊，好是狂时不得狂。
炼汞烧铅四十年，至今犹在药炉前。不知子晋缘何事，只学吹箫便得仙。
月晓已开花市合，江平偏见竹簰多。好教载取芳菲树，剩照岷天瑟瑟波。
白莲千朵照廊明，一片升平雅颂声。才唱第三条烛尽，南宫风月画难成。
鹅湖山下稻粱肥，豚阱鸡栖对掩扉。桑拓影斜春社散，家家扶得醉人归。
一章何罪死何名，投水惟君与屈平。从此蜀江烟月夜，杜鹃应作两般声。
紫宸朝罢缀鸳鸾，丹凤楼前驻马看。惟有终南山色在，晴明依旧满长安。
江头从此管弦稀，散尽游人独未归。落日已将春色去，残花应逐夜风飞。
洛阳佳丽与芳华，金谷园中见百花。谁遣当年坠楼死，无人巧笑破孙家。
又将书剑出孤舟，尽日停桡结远愁。莫道江波话离别，江波一去不回流。
病来难处早秋天，一径无人树有蝉。归计未成书半卷，中宵多梦昼多眠。
鹤爱孤松云爱山，宦情微禄免相关。栽成五柳吟归去，漉酒巾边伴菊闲。
杀尽降兵热血流，一心犹自逞戈矛。功成若解求身退，岂得将军死杜邮。
鼓声连日烛连宵，贪向春风舞细腰。争奈君王正沈醉，秦兵江上促征桡。
仙梦香魂不久留，满川云雨满宫愁。直须待得荆王死，始向瑶台一处游。
踡跼盐车万里蹄，忽逢良鉴始能嘶。不缘伯乐称奇骨，几与驽骀价一齐。
薄世临流洗耳尘，便归云洞任天真。一瓢风入犹嫌闹，何况人间万种人。
家国兴亡身独存，玉容还受楚王恩。衔冤只合甘先死，何待花间不肯言。
立国从来为战功，一朝何事却谈空。台城兵匝无人敌，闲卧高僧满梵宫。
陆困泥蟠未适从，岂妨耕嫁隐高踪。若非先主垂三顾，谁识茅庐一卧龙。
一叫长城万仞摧，杞梁遗骨逐妻回。南邻北里皆孀妇，谁解坚心继此来。
晋鄙兵回为重难，秦师收斾亦西还。今来不是无朱亥，谁降轩车问抱关。
隋皇意欲泛龙舟，千里昆仑水别流。还待春风锦帆暖，柳阴相送到迷楼。
礼士招贤万古名，高台依旧对燕城。如今寂寞无人上，春去秋来草自生。
刃血攻聊已越年，竟凭儒术罢戈鋋。田单漫逞烧牛计，一箭终输鲁仲连。
花貌年年溺水滨，俗传河伯娶生人。自从明宰投巫后，直至如今鬼不神。
百里能将济猛宽，飞蝗不到邑人安。至今闾里逢灾沴，犹祝当时卓长官。
题桥贵欲露先诚，此日人皆笑率情。应讶临邛沽酒客，逢时还作汉公卿。
猎猎朱旗映彩霞，纷纷白刃入陈家。看看打破东平苑，犹舞庭前玉树花。
失却青丝素髪生，合欢罗带意全轻。古今人事皆如此，不独文君与马卿。
箭飞乌兔竞东西，贵贱贤愚不梦齐。匣里有琴樽有酒，人间便是武陵溪。
橐籥冰霜万古闻，拍灰松地见馀坟。应缘神剑飞扬久，水水山山尽是云。
晋臣荣盛更谁过，常向阶前舞翠娥。香散艳消如一梦，但留风月伴烟萝。
为嫌朝野尽陶陶，不觉官高怨亦高。憔悴莫酬渔父笑，浪交千载咏离骚。
一钓凄凉在杳冥，故人飞诏入山扃。终将宠辱轻轩冕，高卧五云为客星。
秦季贤愚混不分，只应漂母识王孙。归荣便累千金赠，为报当时一饭恩。
金距花冠傍舍栖，清晨相叫一声齐。开关自有冯生计，不必天明待汝啼。
为报踌躇陌上郎，蚕饥日晚妾心忙。本来若爱黄金好，不肯携笼更采桑。
棹月眠流处处通，绿蓑苇带混元风。灵均说尽孤高事，全与逍遥意不同。
玉貌何曾为浣沙，只图句践献夫差。苏台日夜唯歌舞，不觉干戈犯翠华。
不忧家国任奸臣，骨肉翻为蓦路人。巫蛊事行冤莫雪，九层徒筑见无因。
国乱时危道不行，忠贤谏死胜谋生。一沈冤骨千年后，垅水虽平恨未平。
莫言白雪少人听，高调都难称俗情。不是楚词询宋玉，巴歌犹掩绕梁声。
汉臣曾此作缧囚，茹血衣毛十九秋。鹤髪半垂龙节在，不闻青史说封侯。
三闾溺处杀怀王，感得荆人尽缟裳。招屈亭边两重恨，远天秋色暮苍苍。
不肯迂回入醉乡，乍吞忠梗没沧浪。至今祠畔猿啼月，了了犹疑恨楚王。
铜雀台成玉座空，短歌长袖尽悲风。不知仙驾归何处，徒遣颦眉望汉宫。
九处烟霞九处昏，一回延首一销魂。因凭直节流红泪，图得千秋见血痕。
水泉花木好高眠，嵩少纵横满目前。惆怅人间不平事，今朝身在海南边。
风沙刮地塞云愁，平旦交锋晚未休。白骨又霑新战血，青天犹列旧旄头。
三尺晶荧射斗牛，岂随凡手报冤雠。延平一旦为龙处，看取风云布九州。
不修仁德合文明，天道如何拟力争。隔岸故乡归不得，十年空负拔山名。
兵散弓残挫虎威，单枪匹马突重围。英雄去尽羞容在，看却江东不得归。
大抵花颜最怕秋，南家歌歇北家愁。从来几许如君貌，不肯如君坠玉楼。
汉朝卿相尽风云，司马题桥众又闻。何事不如杨得意，解搜贤哲荐明君。
夹浪分堤万树馀，为迎龙舸到江都。君看靖节高眠处，只向衡门种五株。
亚夫营畔柳蒙蒙，隋主堤边四路通。攀折赠君还有意，翠眉轻嫩怕春风。
光武重兴四海宁，汉臣无不受浮荣。严陵何事轻轩冕，独向桐江钓月明。
罢听泉声看鹿群，丈夫才策合匡君。早携书剑离岩谷，莫待蒲轮辗白云。
椒宫荒宴竟无疑，倏忽山河尽入隋。留得后庭亡国曲，至今犹与酒家吹。
玉辇曾经陷楚营，汉皇心怯拟休兵。当时不得将军力，日月须分一半明。
漾舟雪浪映花颜，徐福携将竟不还。同作危时避秦客，此行何似武陵滩。
汉家天子镇寰瀛，塞北羌胡未罢兵。猛将谋臣徒自贵，蛾眉一笑塞尘清。
已立平吴霸越功，片帆高飏五湖风。不知战国官荣者，谁似陶朱得始终。
西秦北赵各称高，池上张筵列我曹。何事君王亲击缶，相如有剑可吹毛。
脱祸东奔壮气摧，马如飞电毂如雷。当时若不听弹铗，那得关门半夜开。
九酝松醪一曲歌，本图闲放养天和。后人不识前贤意，破国亡家事甚多。
万事销沈向一杯，竹门哑轧为风开。秋宵睡足芭蕉雨，又是江湖入梦来。
观迹成文代结绳，皇风儒教浩然兴。几人从此休耕钓，吟对长安雪夜灯。
秦筑长城比铁牢，蕃戎不敢过临洮。虽然万里连云际，争及尧阶三尺高。
辘轳声绝离宫静，班姬几度照金井。梧桐老去残花开，犹似当时美人影。
秦山渭水尚悠悠，如何草树迷宫阙。繁华朱翠尽东流，唯有望楼对明月。
壮国山河倚空碧，迥拔烟霞侵太白。绿崖下视千万寻，青天只据百馀尺。
诗人道僻命多奇，更值干戈乱起时。莫作江宁王少府，一生吟苦竟谁知。
殿角钟残立宿鸦，朝元归驾望无涯。香泉空浸宫前草，未到春时争发花。
标奇耸峻壮长安，影入千门万户寒。徒自倚天生气色，尘中谁为举头看。
蒿棘空存百尺基，酒酣曾唱大风词。莫言马上得天下，自古英雄尽解诗。
醉下高楼醒复登，任从浮薄笑才能。青龙寺里三门上，立为南山不为僧。
接影横空背雪飞，声声寒出玉关迟。上阳宫里三千梦，月冷风清闻过时。
玉堂帘外独迟迟，明月初沈勘契时。闲听景阳钟尽后，两莺飞上万年枝。
不那此身偏爱月，等闲看月即更深。仙翁每被嫦娥使，一度逢圆一度吟。
翩翩双燕画堂开，送古迎今几万回。长向春秋社前后，为谁归去为谁来。
严吹如何下太清，玉肌无疹六铢轻。自知不是流霞酌，愿听云和瑟一声。
巧制新章拍拍新，金罍巡举助精神。时时欲得横波眄，又怕回筹错指人。
万树香飘水麝风，蜡熏花雪尽成红。夜深欢态状不得，醉客图开明月中。
松陵清净雪消初，见底新安恐未如。稳凭船舷无一事，分明数得鲙残鱼。
万贵千奢已寂寥，可怜幽愤为谁娇。须知韩重相思骨，直在芙蓉向下消。
木兰院里双栖鹤，长被金钲聒不眠。今夜宿来还似尔，到明无计梦云泉。
浓似猩猩初染素，轻如燕燕欲凌空。可怜细丽难胜日，照得深红作浅红。
四弦才罢醉蛮奴，酃醁馀香在翠炉。夜半醒来红蜡短，一枝寒泪作珊瑚。
青翰虚徐夏思清，愁烟漠漠荇花平。醉来欲把田田叶，尽裹当时醒酒鲭。
欹红婑媠力难任，每叶头边半米金。可得教他水妃见，两重元是一重心。
嫩似金脂飏似烟，多情浑欲拥红莲。明朝拟附南风信，寄与湘妃作翠钿。
但恐醍醐难并洁，只应薝卜可齐香。半垂金粉知何似，静婉临溪照额黄。
细雨阑珊眠鹭觉，钿波悠漾并鸳娇。适来会得荆王意，只为莲茎重细腰。
毵毵绿髪垂轻露，猎猎丹华动细风。恰似青童君欲会，俨然相向立庭中。
金篆方圆一寸馀，可怜银艾未思渠。不知夫子将心印，印破人间万卷书。
绮合飘香下太湖，乱兵侵晓上姑苏。越王大有堪羞处，只把西施赚得吴。
郑妲无言下玉墀，夜来飞箭满罘罳。越王定指高台笑，却见当时金镂楣。
半夜娃宫作战场，血腥犹杂宴时香。西施不及烧残蜡，犹为君王泣数行。
响屧廊中金玉步，采𬞟山上绮罗身。不知水葬今何处，溪月弯弯欲效颦。
鼓子花明白石岸，桃枝竹覆翠岚溪。分明似对天台洞，应厌顽仙不肯迷。
绝壑只怜白羽傲，穷溪唯觉锦鳞痴。更深尚有通樵处，或是秦人未可知。
高下不惊红翡翠，浅深还碍白蔷薇。船头系个松根上，欲待逢仙不拟归。
玉颗珊珊下月轮，殿前拾得露华新。至今不会天中事，应是嫦娥掷与人。
趁眠无事避风涛，一斗霜鳞换浊醪。惊怪儿童呼不得，尽冲烟雨漉车螯。
严陵滩势似云崩，钓具归来放石层。烟浪溅篷寒不睡，更将枯蚌点渔灯。
二年疏放饱江潭，水物山容尽足耽。唯有故人怜未替，欲封干鲙寄终南。
豹皮茵下百馀钱，刘堕闲沽尽醉眠。酒病校来无一事，鹤亡松老似经年。
门巷寥寥空紫苔，先生应渴解酲杯。醉中不得亲相倚，故遣青州从事来。
萧萧红叶掷苍苔，玄晏先生欠一杯。从此问君还酒债，颜延之送几钱来。
扑地枝回是翠钿，碧丝笼细不成烟。应如天竺难陀寺，一对狻猊相枕眠。
秦吴风俗昔难同，唯有才情事事通。刚恋水云归不得，前身应是太湖公。
皋桥依旧绿杨中，闾里犹生隐士风。唯我到来居上馆，不知何道胜梁鸿。
金华千点晓霜凝，独对壶觞又不能。已过重阳三十日，至今犹自待王弘。
莫怪朝来泪满衣，坠毛犹傍水花飞。辽东旧事今千古，却向人间葬令威。
麝烟苒苒生银兔，蜡泪涟涟滴绣闺。舞袖莫欺先醉去，醒来还解验金泥。
瘿木樽前地胏图，为君偏辍俗功夫。灵真散尽光来此，莫恋安妃在后无。
飙御已应归杳眇，博山犹自对氛氲。不知入夜能来否，红蜡先教刻五分。
郁林步障昼遮明，一炷浓香养病酲。何事晚来还欲饮，隔墙闻卖蛤蜊声。
世外为交不是亲，醉吟俱岸白纶巾。清风月白更三点，未放华阳鹤上人。
镂羽雕毛迥出群，温黁飘出麝脐熏。夜来曾吐红茵畔，犹似溪边睡不闻。
野客萧然访我家，霜威白菊两三花。子山病起无馀事，只望蒲台酒一车。
草堂虚洒待高真，不意清斋避世尘。料得焚香无别事，存心应降月夫人。
万艘龙舸绿丝间，载到扬州尽不还。应是天教开汴水，一千馀里地无山。
尽道隋亡为此河，至今千里赖通波。若无水殿龙舟事，共禹论功不较多。
十里松门国清路，饭猿台上菩提树。怪来烟雨落晴天，元是海风吹瀑布。
未游沧海早知名，有骨还从肉上生。莫道无心畏雷电，海龙王处也横行。
阴阳为炭地为炉，铸出金钱不用模。莫向人间逞颜色，不知还解济贫无。
千叶莲花旧有香，半山金刹照方塘。殿前日暮高风起，松子声声打石床。
芙蓉泣恨红铅落，一朵别时烟似幕。鸳鸯刚解恼离心，夜夜飞来櫂边泊。
东皋烟雨归耕日，免去玄冠手刈禾。火满酒炉诗在口，今人无计奈侬何。
青盘香露倾荷女，子墨风流更不言。寺寺云萝堪度日，京尘到死扑侯门。
解洗馀酲晨半酉，星星仙吹起云门。耳根无厌听佳木，会尽山中寂静源。
百缘斗薮无尘土，寸地章煌欲布金。重击蒲牢唅山日，冥冥烟树睹栖禽。
襹襹古薜绷危石，切切阴螀应晚田。心事万端何处止，少夷峰下旧云泉。
季春人病抛芳杜，仲夏溪波绕坏垣。衣典浊醪身倚桂，心中无事到云昏。
数曲急溪冲细竹，叶舟来往尽能通。草香石冷无辞远，志在天台一遇中。
桂叶似茸含露紫，葛花如绶蘸溪黄。连云更入幽深地，骨录闲携相猎郎。
暗窦养泉容决决，明园护桂放亭亭。历山居处当天半，夏里松风尽足听。
晓景半和山气白，薇香清净杂纤云。实头自是眠平石，脑侧空林看虎群。
山瘦更培秋后桂，溪澄闲数晚来鱼。台前过雁盈千百，泉石无情不寄书。
十里松萝阴乱石，门前幽事雨来新。野霜浓处怜残菊，潭上花开不见人。
北顾欢游悲沈宋，南徐陵寝叹齐梁。水边韶景无穷柳，寒被江淹一半黄。
皓齿还如贝色含，长眉亦似烟华贴。邻娃尽著绣裆襦，独自提筐采蚕叶。
五年重别旧山村，树有交柯犊有孙。更感卞峰颜色好，晓云才散便当门。
雪下孤村淅淅鸣，病魂无睡洒来清。心摇只待东窗晓，长愧寒鸡第一声。
多情多感自难忘，只有风流共古长。座上不遗金带枕，陈王词赋为谁伤。
甫里先生未白头，酒旗犹可战高楼。长鲸好鲙无因得，乞取艅艎作钓舟。
花濑蒙蒙紫气昏，水边山曲更深村。终须拣取幽栖处，老桧成双便作门。
阴洞曾为采药行，冷云凝绝烛微明。玉芝敲折琤然堕，合有真人上姓名。
长叹人间髪易华，暗将心事许烟霞。病来前约分明在，药鼎书囊便是家。
酝得秋泉似玉容，比于云液更应浓。思量北海徐刘辈，枉向人间号酒龙。
羊侃多应自古豪，解盘金矟置纤腰。纵然此事教双得，不博溪田二顷苗。
偶然携稚看微波，临水春寒一倍多。便使笔精如逸少，懒能书字换群鹅。
昔闻庄叟迢迢梦，又道韩生苒苒飞。知有姓名聊寄问，更无言语抱斜晖。
雪侵春事太无端，舞急微还近腊寒。应是也疑真宰怪，休时犹未遍林峦。
数尺游丝堕碧空，年年长是惹东风。争知天上无人住，亦有春愁鹤髪翁。
谁使寒鸦意绪娇，云情山晚动情憀。乱和残照纷纷舞，应索阳乌次第饶。
古往天高事渺茫，争知灵媛不凄凉。月娥如有相思泪，只待方诸寄两行。
本来云外寄闲身，遂与溪云作主人。一夜逆风愁四散，晓来零落傍衣巾。
渊明不待公田熟，乘兴先秋解印归。我为馀粮春未去，到头谁是复谁非。
云拥根株抱石危，斲来文似瘦蛟螭。幽人带病慵朝起，只向春山尽日欹。
月澹花闲夜已深，宋家微咏若遗音。重思万古无人赏，露湿清香独满襟。
南岸春田手自农，往来横截半江风。有时不耐轻桡兴，暂欲蓬山访洛公。
贤达垂竿小隐中，我来真作捕鱼翁。前溪一夜春流急，已学严滩下钓筒。
水国君王又姓萧，风情由是冠南朝。灵和殿下巴江柳，十二旒前舞翠条。
强梳蓬鬓整斜冠，片烛光微夜思阑。天意最饶惆怅事，单栖分付与春寒。
无多药圃近南荣，合有新苗次第生。稚子不知名品上，恐随春草鬬输赢。
一派溪随箬下流，春来无处不汀洲。漪澜未碧蒲犹短，不见鸳鸯正自由。
山下花明水上曛，一桡青翰破霞文。越人但爱风流客，绣被何须属鄂君。
妍华须是占时生，准拟差肩不近情。佳丽几时腰不细，荆王辛苦致宫名。
姹女精神似月孤，敢将容易入洪炉。人间纵道铅华少，蝶翅新篁未肯无。
贞白求丹变姓名，主恩潜助亦无成。侯家竟换梁天子，王整徒劳作外兵。
春雨能膏草木肥，就中林野碧含滋。唯馀病客相逢背，一夜寒声减四肢。
东去沧溟百里馀，沿江潮信到吾庐。就中家在蓬山下，一日堪凭两寄书。
朱阁前头露井多，碧梧桐下美人过。寒泉未必能如此，奈有银缾素绠何。
丞相南征定有无，幕中谁是骋良图。遥知贼胆纵横破，绕帐生犀一万株。
江客柴门枕浪花，鸣机寒𫇛任呕哑。轻舟过去真堪画，惊起鸬鹚一阵斜。
可怜霜月暂相依，莫向衡阳趁逐飞。同是江南寒夜客，羽毛单薄稻粱微。
水寒孤櫂触天文，直似乘槎去问津。纵使碧虚无限好，客星名字也愁人。
洞庭波浪渺无津，日日征帆送远人。几度木兰舟上望，不知元是此花身。
佳人芳树杂春蹊，花外烟蒙月渐低。几度艳歌清欲转，流莺惊起不成栖。
柳下江餐待好风，暂时还得狎渔翁。一生无事烟波足，唯有沙边水勃公。
水平波淡遶回塘，鹤殉人沈万古伤。应是离魂双不得，至今沙上少鸳鸯。
故国城荒德未荒，年年椒奠湿中堂。迩来父子争天下，不信人间有让王。
苦吟清漏迢迢极，月过花西尚未眠。犹忆故山欹警枕，夜来呜咽似流泉。
秾华自古不得久，况是倚春春已空。更被夜来风雨恶，满阶狼籍没多红。
几年无事傍江湖，醉倒黄公旧酒垆。觉后不知明月上，满身花影倩人扶。
水国烟乡足芰荷，就中芳瑞此难过。风情为与吴王近，红萼常教一倍多。
晚来风约半池明，重叠侵沙绿罽成。不用临池更相笑，最无根蒂是浮名。
素花多蒙别艳欺，此花真合在瑶池。还应有恨无人觉，月晓风清欲堕时。
晓烟清露暗相和，浴雁浮鸥意绪多。却是陈王词赋错，枉将心事托微波。
细桨轻撶下白𬞟，故城花谢绿阴新。岂无今日逃名士，试问南塘著屧人。
轩阴冉冉移斜日，寒韵泠泠入晚风。烟格月姿曾不改，至今犹似在山中。
三千虽衣水犀珠，半夜夫差国暗屠。犹有八人皆二八，独教西子占亡吴。
一宫花渚漾涟漪，俀堕鸦鬟出茧眉。可料座中歌舞袖，便将残节拂降旗。
几多云榭倚青冥，越焰烧来一片平。此地最应沾恨血，至今春草不匀生。
江色分明练绕台，战帆遥隔绮疏开。波神自厌荒淫主，句践楼船稳帖来。
宝袜香綦碎晓尘，乱兵谁惜似花人。伯劳应是精灵使，犹向残阳泣暮春。
树号相思枝拂地，鸟语提壶声满溪。云涯一里千万曲，直是渔翁行也迷。
荒柳卧波浑似困，宿云遮坞未全痴。云情柳意萧萧会，若问诸馀总不知。
每逢孤屿一倚檝，便欲狂歌同采薇。任是烟萝中待月，不妨欹枕扣舷归。
霜实常闻秋半夜，天台天竺堕云岑。如何两地无人种，却是湘漓是桂林。
鹊衔龟顾妙无馀，不爱封侯爱石渠。应笑休文过万卷，至今谁道沈家书。
一艇轻撶看晓涛，接䍠抛下漉春醪。相逢便倚蒹葭泊，更唱菱歌擘蟹螯。
雨后沙虚古岸崩，鱼梁移入乱云层。归时月堕汀洲暗，认得妻儿结网灯。
万古风烟满故都，清才搜括妙无馀。可中寄与芸香客，便是江南地里书。
桐下空阶叠绿钱，貂裘初绽拥高眠。小炉低幌还遮掩，酒滴灰香似去年。
酒痕衣上杂莓苔，犹忆红螺一两杯。正被遶篱荒菊笑，日斜还有白衣来。
堦下饥禽啄嫩苔，野人方倒病中杯。寒蔬卖却还沽吃，可有金貂换得来。
可怜烟刺是青螺，如到双林误礼多。更忆早秋登北固，海门苍翠出晴波。
南北风流旧不同，伧吴今日若相通。病来犹伴金杯满，欲得人呼小褚公。
旧闻香积金仙食，今见青精玉斧餐。自笑镜中无骨录，可能飞上紫云端。
仙客何时下鹤翎，方瞳如水脑华清。不过传达杨君梦，从许人间小兆听。
遥知道侣谈玄次，又是文交丽事时。虽是寒轻云重日，也留花簟待徐摛。
曾向溪边泊暮云，至今犹忆浪花群。不知镂羽凝香雾，堪与鸳鸯觉后闻。
碧竿微露月玲珑，谢豹伤心独叫风。高处已应闻滴血，山榴一夜几枝红。
峰带楼台天外立，明河色近罘罳湿。松间石上定僧寒，半夜楢溪水声急。
紫茎芳艳照西风，只怕霜华掠断丛。争奈病夫难强饮，应须速自召车公。
横截春流架断虹，凭栏犹思五噫风。今来未必非梁孟，却是无人断伯通。
酆都香稻字重思，遥想飞魂去未饥。争奈野鸦无数健，黄昏来占旧栖枝。
莫唱艳歌凝翠黛，已通仙籍在金闺。他时若寄相思泪，红粉痕应伴紫泥。
柳疏桐下晚窗明，只有微风为析酲。唯欠白绡笼解散，洛生闲咏两三声。
稚子书传白菊开，西成相滞未容回。月明阶下窗纱薄，多少清香透入来。
醉韵飘飘不可亲，掉头吟侧华阳巾。如能跂脚南窗下，便是羲皇世上人。
细雨轻觞玉漏终，上清词句落吟中。松斋一夜怀贞白，霜外空闻五粒风。
移得龙泓潋滟寒，月轮初下白云端。无人尽日澄心坐，倒影新篁一两竿。
曾看南朝画国娃，古萝衣上碎明霞。而今莫共金钱鬬，买却春风是此花。
冻醪初漉嫩如春，轻蚁漂漂杂蘂尘。得伴方平同一醉，明朝应作蔡经身。
九流三藏一时倾，万轴光凌渤澥声。从此遗编东去后，却应荒外有诸生。
闲吟料得三更尽，始把孤灯背竹窗。一夜西风高浪起，不教归梦过寒江。
九秋风露越窑开，夺得千峰翠色来。好向中宵盛沆瀣，共嵇中散鬬遗杯。
古堞烟埋宫井树，陈主吴姬堕泉处。舜没苍梧万里云，却不闻将二妃去。
便风船尾香秔熟，细雨层头赤鲤跳。待得江餐闲望足，日斜方动木兰桡。
村边紫豆花垂次，岸上红梨叶战初。莫怪烟中重回首，酒家青纻一行书。
雨映前山万絇丝，樐声冲破似鸣机。无端织得愁成段，堪作骚人酒病衣。
漏移寒箭丁丁急，月挂虚弓霭霭明。此夜离魂堪射断，更须江笛两三声。
草著愁烟似不春，晚莺哀怨问行人。须知一种埋香骨，犹胜昭君作虏尘。
满目山川似势棋，况当秋雁正斜飞。金门若召羊玄保，赌取江东太守归。
招灵阁上霓旌绝，柏梁台中珠翠稠。一身三十六宫夜，露滴玉盘青桂秋。
玉林风露寂寥清，仙妃对月闲吹笙。新篁冷涩曲未尽，细拂云枝栖凤惊。
蒲茸承露有佳色，茭叶束烟如效颦。盈盈一水不得渡，冷翠遗香愁向人。
且将丝䋏系兰舟，醉下烟汀减去愁。江上有楼君莫上，落花随浪正东流。
池上已看莺舌默，云间应即雁翰开。唯愁别后当风立，万树将秋入恨来。
月堕霜西竹井寒，辘轳丝冻下缾难。幽人病久浑成渴，愁见龙书一鼎干。
故人溪上有渔舟，竿倚风𬞟夜不收。欲寄一函聊问讯，洪乔宁作置书邮。
瘦胫高褰梵屧轻，野塘风劲锡环鸣。如何不向深山里，坐拥闲云过一生。
柳汀斜对野人窗，零落衰条傍晓江。正是霜风飘断处，寒鸥惊起一双双。
敬亭寒夜溪声里，同听先生讲太玄。上得云梯不回首，钓竿犹在五湖边。
波涛漱苦盘根浅，风雨飘多著叶迟。迥出孤烟残照里，鹭鹚相对立高枝。
万峰围绕一峰深，向此长修苦行心。自埽雪中归鹿迹，天明恐被猎人寻。
半波风雨半波晴，渔曲飘秋野调清。各样莲船逗村去，笠檐衰袂有残声。
枯貌自同霜里木，馀生唯指佛前灯。少时写得坐禅影，今见问人何处僧。
自有家山供衲线，不离溪曲取庵茅。旧曾闻说林中鸟，定后长来顶上巢。
一夜寒声来梦里，平明著屐到声边。心期盛夏同过此，脱却荷衣石上眠。
澹然相对却成劳，月染风裁个个高。似说玉皇亲谪堕，至今犹著水霜袍。
片帆竿外揖清风，石立云孤万古中。不是狂奴为故态，仲华争得黑头公。
蓬颗何时与恨平，蜀江衣带蜀山轻。寻闻骑士枭黄祖，自是无人祭祢衡。
香迳长洲尽棘丛，奢云艳雨只悲风。吴王事事须亡国，未必西施胜六宫。
蕙风杉露共泠泠，三峡寒泉漱玉清。君到南朝访遗事，柳家双锁旧知名。
白袷行人又远游，日斜空上映花楼。愁丝堕絮相逢著，绊惹春风卒未休。
江上悠悠人不问，十年云外醉中身。殷勤解却丁香结，纵放繁枝散诞春。
杜若溪边手自移，旋抽烟剑碧参差。何时织得孤帆去，悬向秋风访所思。
平吴专越祸胎深，岂是功成有去心。句践不知嫌鸟喙，归来犹自铸良金。
山藓几重生草履，涧泉长自满铜缾。时将如意敲眠虎，遣向林间坐听经。
一夏不离苍岛上，秋来频话石城南。思归瀑布声前坐，却把松枝拂旧庵。
青丝作筰桂为船，白兔捣药虾蟆丸。便浮天汉泊星渚，回首笑君承露盘。
一簟临窗薤叶秋，小帘风荡半离钩。魂清雨急梦难到，身在五湖波上头。
寻人直到月坞北，觅鹤便过云峰西。只今犹有疏野调，但绕莓苔风雨畦。
橘下凝情香染巾，竹边留思露摇身。背烟垂首尽日立，忆得山中无事人。
忆山摇膝石上晚，怀古掉头溪畔凉。有时得句一声发，惊起鹭鹚和夕阳。
偶避蝉声来隙地，忽随鸿影入辽天。闲僧不会寂寥意，道学西方人坐禅。
渤澥声中涨小堤，官家知后海鸥知。蓬莱有路教人到，应亦年年税紫芝。
魏武平生不好香，枫胶蕙炷洁宫房。可知遗令非前事，却有馀薰在绣囊。
花飞蝶骇不愁人，水殿云廊别置春。晓日靓妆千骑女，白樱桃下紫纶巾。
仙人左手把长箭，欲射日乌乌不栖。何事离情畏明发，一心唯恨汝南鸡。
峨眉道士风骨峻，手把玉皇书一通。东游借得琴高鲤，骑人蓬莱清浅中。
孔融不要留残脍，庾悦无端吝子鹅。香稻熟来秋菜嫩，伴僧餐了听云和。
缥梨花谢莺口吃，黄犊少年人未归。画扇红弦相掩映，独看斜月下帘衣。
手关一室翠微里，日暮白云栖半间。白云朝出天际去，若比老僧犹未闲。
浓霜打叶落地声，南溪石泉细泠泠。洞宫寂寞人不去，坐见月生云母屏。
金铺零落兽镮空，斜揜双扉细草中。日暮鸟归宫树绿，不闻鸦轧闭春风。
草没苔封叠翠斜，坠红千叶拥残霞。年年直为秋霖苦，滴陷青珉隐起花。
陵阳佳地昔年游，谢朓青山李白楼。唯有日斜溪上思，酒旗风影落春流。
霜骨云根惨淡愁，宿烟封著未全收。将归与说文通后，写得松江岸上秋。
小轮轻线妙无双，曾伴幽人酒一缸。洛客见诗如有问，辗烟冲雨过桐江。
靖节高风不可攀，此巾犹坠冻醪间。偏宜雪夜山中戴，认取时情与醉颜。
莲花峰下得佳名，云褐相兼上鹤翎。须是古坛秋霁后，静焚香炷礼寒星。
雪然飞下立苍苔，应伴江鸥拒我来。见欲扁舟摇荡去，倩君先作水云媒。
晚天寒雨上滩时，他已扬舲我尚迟。自是樯低帆幅少，溪风终不两般吹。
细桨轻船卖石归，酒痕狼籍遍苔衣。攻车战舰繁如织，不肯回头问是非。
荆卿雄骨化为尘，燕市应无共饮人。能说鹔鹴来换酒，五湖赊与一年春。
酒信巧为缲病绪，花音长作嫁愁媒。也知愁病堪回避，争奈流莺唤起来。
竹外麦烟愁漠漠，短翅啼禽飞魄魄。此时忆著千里人，独坐支颐看花落。
江南酒熟清明天，高高绿斾当风悬。谁家无事少年子，满面落花犹醉眠。
櫂倚东林欲问禅，远公飞锡未应还。蒙庄弟子相看笑，何事空门亦有关。
决决春泉出洞霞，石坛封寄野人家。草堂尽日留僧坐，自向前溪摘茗芽。
月午山空桂花落，华阳道士云衣薄。石坛香散步虚声，杉云清泠滴栖鹤。
万仞峰排千剑束，孤舟夜系峰头宿。蛮溪雪坏蜀江倾，滟滪朝来大如屋。
江边日晚潮烟上，树里鸦鸦桔槔响。无因得似灌园翁，十亩春蔬一藜杖。
枕映疏容晚向欹，秋烟脉脉雨微微。逆风障燕寻常事，不学人前当妓衣。
何代奇工碾玉英，细髯纤角尽雕成。烟干雾悄君心苦，风雨长随一掷声。
雪蚪轻骏步如飞，一练腾光透月旗。应笑穆王抛万乘，踏风鞭露向瑶池。
月窟龙孙四百蹄，骄骧轻步应金鞞。曲终似要君王宠，回望红楼不敢嘶。
拜象驯犀角抵豪，星丸霜剑出花高。六宫争近乘舆望，珠翠三千拥赭袍。
嫩红钩曲雪花攒，月殿栖时片影残。自说夜来春梦恶，学持金偈玉栏干。
绣岭花残翠倚空，碧窗瑶砌旧行宫。闲乘小驷浓阴下，时举金鞭半袖风。
暖殿流汤数十间，玉渠香细浪回环。上皇初解云衣浴，珠櫂时敲瑟瑟山。
晓和风露立晴烟，只恐腥魂涴洞天。云肆有龙君若买，便敲初日铸金钱。
红襟翠翰两参差，径拂烟华上细枝。春水渐生鱼易得，莫辞风雨坐多时。
寥寥缺月看将落，檐外霜华染罗幕。不知兰櫂到何山，应倚相思树边泊。
闲来倚杖柴门口，鸟下深枝啄晚虫。周步一池销半日，十年听此鬓如蓬。
君如有意耽田里，予亦无机向艺能。心迹所便唯是直，人间闻道最先憎。
子山园静怜幽木，公干词清咏荜门。月上风微萧洒甚，斗醪何惜置盈尊。
已甘茅洞三君食，欠买桐江一朵山。严子濑高秋浪白，水禽飞尽钓舟还。
自笑与人乖好尚，田家山客共柴车。干时未似栖庐雀，鸟道闲携相尔书。
乘屐著来幽砌滑，石罂煎得远泉甘。草堂祗待新秋景，天色微凉酒半酣。
避暑最须从朴野，葛巾筠席更相当。归来又好乘凉钓，藤蔓阴阴著雨香。
窗外晓帘还自卷，柏烟兰露思晴空。青箱有意终须续，断简遗编一半通。
鹤伴前溪栽白杏，人来阴洞写枯松。萝深境静日欲落，石上未眠闻远钟。
佳句成来谁不伏，神丹偷去亦须防。风前莫怪携诗藁，本是吴吟荡桨郎。
云容覆枕无非白，水色侵矶直是蓝。田种紫芝餐可寿，春来何事恋江南。
竹溪深处猿同宿，松阁秋来客共登。封迳古苔侵石鹿，城中谁解访山僧。
初寒朗咏裴回立，欲谢玄关早晚开。昨日登楼望江色，鱼梁鸿雁几多来。
仙侣无何访蔡经，两烦韶濩出彤庭。人间若有登楼望，应怪文星近客星。
云孤鹤独且相亲，仿效从它折角巾。不用吴江叹留滞，风姿俱是玉清人。
何事桃源路忽迷，惟留云雨怨空闺。仙郎共许多情调，莫遣重歌浊水泥。
白编椰席镂冰明，应助杨青解宿酲。难继二贤金玉唱，可怜空作断猿声。
孤云独鸟本无依，江海重逢故旧稀。杨柳渐疏芦苇白，可怜斜日送君归。
谁屑琼瑶事青𩠇，旧传名品出华阳。应宜仙子胡麻拌，因送刘郎与阮郎。
翠羽红襟镂彩云，双飞常笑白鸥群。谁怜化作雕金质，从倩沈檀十里闻。
渥顶鲜毛品格驯，莎庭闲暇重难群。无端日暮东风起，飘散春空一片云。
道林曾放雪翎飞，应悔庭除闭羽衣。料得王恭披鹤氅，倚吟犹待月中归。
休文虽即逃琼液，阿鹜还须掩玉闺。月落金鸡一声后，不知谁悔醉如泥。
菊花开晚过秋风，闻道芳香正满丛。争奈病夫难强饮，应须速自召车公。
经秋宋玉已悲伤，况报胎禽昨夜亡。霜晓起来无问处，伴僧弹指遶荷塘。
乘兴闲来小谢家，便裁诗句乞榴花。邴原虽不无端醉，也爱临风从鹿车。
已知羽驾朝金阙，不用烧兰望玉京。应是易迁明月好，玉皇留看舞双成。
国事皆须救未然，汉家高阁漫凌烟。功臣尽遣词人赞，不省沧洲画鲁连。
处处亭台只坏墙，军营人学内人妆。太平故事因君唱，马上曾听隔教坊。
人若憎时我亦憎，逃名最要是无能。后生乞汝残风月，自作深林不语僧。
不是流莺独占春，林间彩翠四时新。应知拟上屏风画，偏坐横枝亦向人。
黄昏寒立更披襟，露浥清香悦道心。却笑谁家扃绣户，正薰龙麝暖鸳衾。
四面云屏一带天，是非断得自翛然。此生只是偿诗债，白菊开时最不眠。
狂才不足自英雄，仆妾驱令学贩舂。侯印几人封万户，侬家只办买孤峰。
黄鹂啭处谁同听，白菊开时且剩过。漫道南朝足流品，由来叔宝不宜多。
经乱年年厌别离，歌声喜似太平时。词臣更有中兴颂，磨取莲峰便作碑。
宦路前衔闲不记，醉乡佳境兴方浓。一林高竹长遮日，四壁寒山更闰冬。
磵户芳烟接水邨，乱来归得道仍存。数竿新竹当轩上，不羡侯家立戟门。
寄花寄酒喜新开，左把花枝右把杯。欲问花枝与杯酒，故人何得不同来。
故国春归未有涯，小栏高槛别人家。五更惆怅回孤枕，犹自残灯照落花。
关外风昏欲雨天，荠花耕倒枕河壖。邨南寂寞时回望，一只鸳鸯下渡船。
几多亲爱在人间，上彻霞梯会却还。须是蓬瀛长买得，一家同占作家山。
三十功名志未伸，初将文字竞通津。春风漫折一枝桂，烟阁英雄笑杀人。
楚田人立带残晖，驿迥邨幽客路微。两岸芦花正萧飒，渚烟深处白牛归。
索得身归未保闲，乱来道在辱来顽。留侯万户虽无分，病骨应消一片山。
亦知世路薄忠贞，不忍残年负圣明。只待东封沾庆赐，碑阴别刻老臣名。
不放残年却到家，衔杯懒更问生涯。河堤往往人相送，一曲晴川隔蓼花。
黑须寄在白须生，一度秋风减几茎。客处不堪频送别，无多情绪更伤情。
鳌冠三山安海浪，龙盘九鼎镇皇都。莫夸十万兵威盛，消个忠良效顺无。
一自萧关起战尘，河湟隔断异乡春。汉儿尽作胡儿语，却向城头骂汉人。
巴烟幂幂久萦恨，楚柳绵绵今送归。回避江边同去雁，莫教惊起错南飞。
灾曜偏临许国人，雨中衰菊病中身。清香一炷知师意，应为昭陵惜老臣。
凡鸟爱喧人静处，闲云似妒月明时。世间万事非吾事，只愧秋来未有诗。
自古经纶足是非，阴谋最忌夺天机。留侯却粒商翁去，甲第何人意气归。
古来贤俊共悲辛，长是豪家拒要津。从此当歌唯痛饮，不须经世为闲人。
道侣难留为虐棋，邻家闻说厌吟诗。前峰月照分明见，夜合香中露卧时。
此身闲得易为家，业是吟诗与看花。若使他生抛笔砚，更应无事老烟霞。
维摩居士陶居士，尽说高情未足夸。檐外莲峰堦下菊，碧莲黄菊是吾家。
洞天真侣昔曾逢，西岳今居第几峰。峰顶他时教我认，相招须把碧芙蓉。
殷勤不为学烧金，道侣惟应识此心。雪里千山访君易，微微鹿迹入深林。
重阳阻雨独衔杯，移得山家菊未开。犹胜登高闲望断，孤烟残照马嘶回。
粉闱深锁唱同人，正是终南雪霁春。闲系长安千匹马，今朝似减六街尘。
有诗有酒有高歌，春色年年奈我何。试问羲和能驻否，不劳频借鲁阳戈。
峰北幽亭愿证因，他生此地却容身。上方僧在时应到，笑认前衔记写真。
去时憔悴青衿在，归路凄凉绛帐空。无限酬恩心未展，又将孤剑别从公。
已是人间寂寞花，解怜寂寞傍贫家。老来不得登高看，更甚残春惜岁华。
昔岁攀游景物同，药炉今在鹤归空。青山满眼泪堪碧，绛帐无人花自红。
昔岁登临未衰飒，不知何事爱伤情。今来揽镜翻堪喜，乱后霜须长几茎。
橘岸舟间罾网挂，茶坡日暖鹧鸪啼。女郎指点行人笑，知向花间路已迷。
雨淋麟阁名臣画，雪卧龙庭猛将碑。不用黄金铸侯印，尽输公子买蛾眉。
汉世频封万户侯，云台空峻谢风流。江南不有名儒相，齿冷中原笑未休。
天风斡海怒长鲸，永固南来百万兵。若向沧洲犹笑傲，江山虚有石头城。
花迷公子玉楼恩，镜弄佳人红粉春。不信关山劳远戍，绮罗香外任行尘。
兵围梁殿金瓯破，火发陈宫玉树摧。奸佞岂能惭误国，空令怀古更徘徊。
行乐最宜连夜景，太平方觉有春风。千金尽把酬歌舞，犹胜三边赏战功。
桃芳李艳年年发，羌管蛮弦处处多。海上应无三岛路，人间惟有一声歌。
佳人自折一枝红，把唱新词曲未终。惟向眼前怜易落，不如抛掷任春风。
景阳楼下花钿镜，玄武湖边锦绣旗。昔日繁华今日恨，雉媒声晚草芳时。
乱后人间尽不平，秦川花木最伤情。无穷红艳红尘里，骤马分香散入营。
草堂旧隐犹招我，烟阁英才不见君。惆怅故山归未得，酒狂叫断暮天云。
须知世乱身难保，莫喜天晴菊并开。长短此身长是客，黄花更助白头催。
景物诗人见即夸，岂怜高韵说红茶。牡丹枉用三春力，开得方知不是花。
从扑香尘拂面飞，怜渠只为解相依。经冬好近深炉暖，何必千岩万水归。
笑尔穷通亦似人，高飞偶滞莫悲辛。却缘风雪频相阻，只向关中待得春。
独临官路易伤摧，从遣春风恣意开。禅客笑移山上看，流莺直到槛前来。
燕辞旅舍人空在，萤出疏篱菊正芳。堪恨昔年联句地，念经僧扫过重阳。
五更窗下簇妆台，已怕堂前阿母催。满鸭香薰鹦鹉睡，隔帘灯照牡丹开。
却为多知自不灵，今朝教汝卜长生。若求深处无深处，只有依人会有情。
世外犹迷不死庭，人间莫恃自无营。本期沧海堪投迹，却向朱门待放生。
蜀柳丝丝幂画楼，窗尘满镜不梳头。几时金雁传归信，剪断香魂一缕愁。
姊姊教人且抱儿，逐他女伴卸头迟。明朝鬬草多应喜，剪得灯花自扫眉。
闰前小雪过经旬，犹自依依向主人。开尽菊花怜强舞，与教弟子待新春。
浮世悠悠旋一空，多情偏解挫英雄。风光只在歌声里，不必楼前万树红。
小池随事有风荷，烧酹倾壶一曲歌。欲待秋塘擎露看，自怜生意已无多。
辽阳音信近来稀，纵有虚传逼节归。永日无人新睡觉，小窗晴暖螖虫飞。
清香裛露对高斋，泛酒偏能浣旅怀。不似春风逞红艳，镜前空坠玉人钗。
惊鸾迸鹭尽归林，弱羽低垂分独沈。带病深山犹草檄，昭陵应识老臣心。
无宦无名拘逸兴，有歌有酒任他乡。看看万里休征戍，莫向新词寄断肠。
清溪一路照羸身，不似云台画像人。国史数行犹有志，只将谈笑继英尘。
马上搜奇已数篇，籍中犹愧是顽仙。关头传说开元事，指点多疑孟浩然。
不算菩提与阐提，惟应执著便生迷。无端指个清凉地，冻杀胡僧雪岭西。
长绳不见系空虚，半偈传心亦未疏。推倒我山无一事，莫将文字缚真如。
楚老相逢泪满衣，片名薄宦已知非。他乡不似人间路，应共东流更不归。
谁家按舞傍池塘，已见繁枝嫩眼黄。漫说早梅先得意，不知春力暗分张。
似拟凌寒妒早梅，无端弄色傍高台。折来未有新枝长，莫遣佳人更折来。
草堂琴画已判烧，犹托邻僧护燕巢。此去不缘名利去，若逢逋客莫相嘲。
客处偷闲未是闲，石楠虽好懒频攀。如何风叶西归路，吹断寒云见故山。
酿黍长添不尽杯，只忧花尽客空回。垂杨且为晴遮日，留遇重阳即放开。
丹霄能有几层梯，懒更扬鞭耸翠蜺。偶凭危栏且南望，不劳高掌欲相携。
今冬腊后无残日，故国烧来有几家。却恨早梅添旅思，强偷春力报年华。
花时不是偏愁我，好事应难总取他。已被诗魔长役思，眼中莫厌早梅多。
年华乱后偏堪惜，世路抛来已自生。犹有玉真长命缕，樽前时唱缓羇情。
一任喧阗遶四邻，闲忙皆是自由身。人来客去还须议，莫遣他人作主人。
人间上寿若能添，只向人间也不嫌。看著四邻花竞发，高楼从此莫垂帘。
阿母亲教学步虚，三元长遣下蓬壶。云韶韵俗停瑶瑟，鸾鹤飞低拂宝炉。
楼下公孙昔擅场，空教女子爱军装。潼关一败吴儿喜，簇马骊山看御汤。
自怪扶持七十身，归来又见故乡春。今朝人日逢人喜，不料偷生作老人。
岳北秋空渭北川，晴云渐薄薄如烟。坐来还见微风起，吹散残阳一片蝉。
一半晴空一半云，远笼仙掌日初曛。洞天有路不知处，绝顶异香难更闻。
决事还须更事酬，清谭妙理一时休。渔翁亦被机心误，眼暗汀边结钓钩。
迹不趋时分不侯，功名身外最悠悠。听君总画麒麟阁，还我闲眠舴艋舟。
仙凡路阻两难留，烟树人间一片秋。若道阴功能济活，且将方寸自焚修。
若有阴功救未然，玉皇品籍亦搜贤。应知谭笑还高谢，别就沧洲赞上仙。
英名何用苦搜奇，不朽才销一句诗。却赖风波阻三岛，老臣犹得恋明时。
剪取红云剩写诗，年年高会趁花时。水精楼阁分明见，只欠霞浆别着旗。
此生得作太平人，只向尘中便出尘。移取碧桃花万树，年年自乐故乡春。
不必长漂玉洞花，曲中偏爱浪淘沙。黄河却胜天河水，万里萦纡入汉家。
故国无心度海潮，老禅方丈倚中条。夜深雨绝松堂静，一点飞萤照寂寥。
萦愁惹恨奈杨花，闭户垂帘亦满家。恼得闲人作酒病，刚须又扑越溪茶。
洞中犹说看桃花，轻絮狂飞自俗家。正是阶前开远信，小娥旋拂碾新茶。
随风逐浪剧蓬萍，圆首何曾解最灵。笔砚近来多自弃，不关妖气暗文星。
牛夸棋品无勍敌，谢占诗家作上流。岂似小敷春水涨，年年鸾鹤待仙舟。
情知了得未如僧，客处高楼莫强登。莺也解啼花也发，不关心事最堪憎。
自有池荷作扇摇，不关风动爱芭蕉。只怜直上抽红蘂，似我丹心向本朝。
曾看轻舟渡远津，无风著岸不经旬。只缘命蹇须知命，却是人争阻得人。
上谷何曾解有情，有情人自惜君行。证因池上今生愿，的的他生作化生。
新店南原后夜程，黄河风浪信难平。渡头杨柳知人意，为惹官船莫放行。
翠衿红觜便知机，久避重罗稳处飞。只为从来偏护惜，窗前今贺主人归。
山中只是惜珍禽，语不分明识尔心。若使解言天下事，燕台今筑几千金。
阻他罗网到柴扉，不奈偷仓雀转肥。赖尔林塘添景趣，剩留山果引教归。
泽北邨贫烟火狞，稚田冬旱倩牛耕。老人惆怅逢人诉，开尽黄花麦未金。
秋风团扇未惊心，笑看妆台落叶侵。绣鳯不教金缕暗，青楼何处有寒砧。
不用频嗟世路难，浮生各自系悲懽。风霜一夜添羇思，罗绮谁家待早寒。
燕巢空后谁相伴，鸳被缝来不忍薰。薄命敢辞长滴泪，倡家未必肯留君。
年年镊鬓到花飘，依旧花繁鬓易凋。撩乱一场人更恨，春风谁道胜轻飙。
朝班尽说人宜紫，洞府应无鹤着绯。从此玉皇须破例，染霞裁赐地仙衣。
行人莫叹前朝树，已占河堤几百春。惆怅题诗柳中隐，柳衰犹在自无身。
花落更同悲木落，莺声相续即蝉声。荣枯了得无多事，只是闲人漫系情。
黄卷不关兼济业，青山自保老闲身。一行万里纤尘静，可要张仪更入秦。
转悲新岁重于山，不似轻鸥肯复还。朱绂纵教金印换，青云未胜白头闲。
一水悠悠一叶危，往来长恨阻归期。乡关不是无华表，自为多惊独上迟。
水阔风惊去路危，孤舟欲上更迟迟。鹤群长扰三珠树，不借人间一只骑。
风荷似醉和花舞，沙鸟无情伴客闲。总是此中皆有恨，更堪微雨半遮山。
荷塘烟罩小斋虚，景物皆宜入画图。尽日无人只高卧，一双白鸟隔纱厨。
太白东归鹤背吟，镜湖空在酒船沈。今朝忽见银台事，早晚重征入翰林。
玉版征书洞里看，沈羲新拜侍郎官。文星喜气连台曜，圣主方知四海安。
几年汶上约同游，拟为莲峰别置楼。今日凤皇池畔客，五千仞雪不回头。
风涛曾阻化鳞来，谁料蓬瀛路却开。欲去迟迟还自笑，狂才应不是仙才。
莫恨艰危日日多，时情其奈幸门何。貔貅睡稳蛟龙渴，犹把烧残朽铁磨。
别鹤凄凉指法存，戴逵能耻近王门。世间第一风流事，借得王公玉枕痕。
交疏自古戒言深，肝胆徒倾致铄金。不是史迁书与说，谁知孤负李陵心。
南华落笔似荒唐，若肯经纶亦不狂。偶作客星侵帝座，却应虚薄是严光。
不劳世路更相猜，忍到须休惜得材。几度懒乘风水便，拗船折舵恐难回。
由来相爱只诗僧，怪石长松自得朋。却怕他生还识字，依前日下作孤灯。
老禅乘仗莫过身，远岫孤云见亦频。应是佛边犹怕闹，信缘须作且闲人。
止竟闲人不爱闲，只偷无事闭柴关。轰霆搅破蛟龙窟，也被狂风卷出山。
地下修文著作郎，生前饥处倒空墙。何如神爽骑星去，犹自研几助玉皇。
雨洗芭蕉叶上诗，独来凭槛晚晴时。故园虽恨风荷腻，新句闲题亦满池。
初时拄杖向邻村，渐到清明亦杜门。三十年来辞病表，今朝卧病感皇恩。
来时虽恨失青毡，自见芭蕉几十篇。应是阿刘还宿债，剩拼才思折供钱。
芭蕉丛畔碧婵娟，免更悠悠扰蜀川。应到去时题不尽，不劳分寄校书笺。
自伤衰病渐难平，永夜禅床雨滴声。闻道虎疮仍带镞，吼来和痛亦横行。
昨日流莺今日蝉，起来又是夕阳天。六龙飞辔长相窘，更忍乘危自着鞭。
有是有非还有虑，无心无迹亦无猜。不平便激风波险，莫向安时稔祸胎。
十年三署让官频，认得无才又索身。莫道太行同一路，大都安稳属闲人。
曾闻劫火到蓬壶，缩尽鳌头海亦枯。今日家山同此恨，人归未得鹤归无。
蛾眉新画觉婵娟，鬬走将花阿母边。仙曲教成慵不理，玉阶相簇打金钱。
刘郎相约事难谐，雨散云飞自此乖。月姊殷勤留不住，碧空遗下水精钗。
长拟求闲未得闲，又劳行役出秦关。逢人渐觉乡音异，却恨莺声似故山。
溪边随事有桑麻，尽日山程十数家。莫怪行人频怅望，杜鹃不是故乡花。
海上昔闻麋爱鹤，山中今日鹿憎龟。爱憎止竟须关分，莫把微才望所知。
世路快心无好事，恩门嘉话合书绅。神藏鬼伏能千变，亦胜忘机避要津。
四翁识势保安闲，须为生灵暂出山。一种老人能算度，磻溪心迹愧商颜。
闲韵虽高不衒才，偶抛猿鸟乍归来。夕阳照个新红叶，似要题诗落砚台。
芙蓉骚客空留怨，芍药诗家只寄情。谁似天才李山甫，牡丹属思亦纵横。
贤豪出处尽沉吟，白日高悬只照心。一掬信陵坟上土，便如碣石累千金。
声貌由来固绝伦，今朝共许占残春。当歌莫怪频垂泪，得地翻惭早失身。
中宵茶鼎沸时惊，正是寒窗竹雪明。甘得寂寥能到老，一生心地亦应平。
先知左袒始同行，须待龙楼羽翼成。若使只凭三杰力，犹应汉鼎一毫轻。
鱼在枯池鸟在林，四时无奈雪霜侵。若教激劝由真宰，亦奖青松径寸心。
引得车回莫认恩，却成寂寞与谁论。到头不是君王意，羞插垂杨更傍门。
醉日昔闻都下酒，何如今喜折新茶。不堪病渴仍多虑，好向㴩湖便出家。
莫惜西风又起来，犹能婀娜傍池台。不辞暂被霜寒挫，舞袖招香即却回。
为报繁霜且莫催，穷秋须到自低垂。横拖长袖招人别，只待春风却舞来。
珍重逢秋莫弃捐，依依只仰故人怜。有时池上遮残日，承得霜林几个蝉。
山前邻叟去纷纷，独强衰羸爱杜门。渐觉一家看冷落，地炉生火自温存。
甘心七十且酣歌，自算平生幸已多。不似香山白居士，晚将心地著禅魔。
乌纱巾上是青天，检束酬知四十年。谁料平生臂鹰手，挑灯自送佛前钱。
春来渐觉一川明，马上繁花作阵迎。掉臂只将诗酒敌，不劳金鼓助横行。
阊阖曾排捧御炉，犹看晓月认金铺。羸形不画凌烟阁，只为微才激壮图。
镜留雪鬓暖消无，春到棃花日又晡。移取扶桑堦下种，年年看长碍金乌。
折来未尽不须休，年少争来莫与留。更愿狂风知我意，一时吹向海西头。
才情百巧鬬风光，却笑雕花刻叶忙。熨帖新巾来与裹，犹看腾踏少年场。
浮世荣枯总不知，且忧花阵被风欺。侬家自有麒麟阁，第一功名只赏诗。
白衫裁袖本教宽，朱紫由来亦一般。王老小儿吹笛看，我侬试舞尔侬看。
单床薄被又羁栖，待到花开亦甚迷。若道折多还有罪，只应莺啭是金鸡。
近来桃李半烧枯，归卧乡园只老夫。莫算明年人在否，不知花得更开无。
汉王何事损精神，花满深宫不见春。秾艳三千临粉镜，独悲掩面李夫人。
能艳能芳自一家，胜鸾胜凤胜烟霞。客来须共醒醒看，碾尽明昌几角茶。
造化无端欲自神，裁红剪翠为新春。不如分减闲心力，更助英豪济活人。
徘徊自劝莫沾缨，分付年年谷口莺。却赖无情容易别，有情早个不胜情。
闲步偏宜舞袖迎，春光何事独无情。垂杨合是诗家物，只爱敷溪道北生。
亦知王大是昌龄，杜二其如律韵清。还有酸寒堪笑处，拟夸朱绂更峥嵘。
潘郎爱说是诗家，枉占河阳一县花。千载几人搜警句，补方金字爱晴霞。
行乐溪边步转迟，出山渐减探花期。去年四度今三度，恐到凭人折去时。
此身衰病转堪嗟，长忍春寒独惜花。更恨新诗无纸写，蜀笺堆积是谁家。
昨日黄昏始看回，梦中相约又衔杯。起来闻到风飘却，犹拟教人扫取来。
昨日登班缀柏台，更惭起草属微才。锦窠不是寻常锦，兼向丘迟夺得来。
檐前减燕菊添芳，燕尽庭前菊又荒。老大比他年少少，每逢佳节更悲凉。
雨寒莫待菊花催，须怕晴空暖并开。开却一枝开却尽，且随幽蝶更徘徊。
青娥懒唱无衣换，黄菊新开乞酒难。长有长亭惆怅事，隔河更得对凭栏。
白发怕寒梳更懒，黄花晴日照初开。篱头应是蝶相报，已被邻家携酒来。
他乡处处堪悲事，残照依依惜别天。此去知名长命缕，殷勤为我唱花前。
冥得机心岂在僧，柏东闲步爱腾腾。免教世路人相忌，逢着村醪亦不憎。
追逐翻嫌傍管弦，金钗击节自当筵。风霜一夜燕鸿断，唱作江南袚禊天。
玉树花飘凤失栖，一声初压管弦低。清回烦署成潇洒，艳逐寒云变惨凄。
十斛明珠亦易拼，欲兼人艺古来难。五云合是新声染，镕作琼浆洒露盘。
不似新声唱亦新，旋调玉管旋生春。愁肠隔断珠帘外，只为今宵共听人。
十年逃难别云林，暂辍狂歌且听琴。转觉淡交言有味，此声知是古人心。
五柳先生自识微，无言共笑手空挥。胸中免被风波挠，肯为螳螂动杀机。
风霜寒水旅人心，几处笙歌绣户深。分泊一场云散后，未胜初夜便听琴。
自怜眼暗难求药，莫恨花繁便有风。桃李更开须强看，明年兼恐听歌聋。
白云深处寄生涯，岁暮生情赖此花。蜂蝶绕来忙绕袖，似知教折送邻家。
重九仍重岁渐阑，强开病眼更登攀。年年认得酣歌处，犹恐招魂葬故山。
绕壁依稀认写真，更须粉绘饰羸身。凄凉不道身无寿，九日还无旧会人。
鹤氅花香搭槿篱，枕前蛩迸酒醒时。夕阳似照陶家菊，黄蝶无穷压故枝。
岳前大队赴淮西，从此中原息鼓鼙。石阙莫教苔藓上，分明认取晋公题。
乐府翻来占太平，风光无处不含情。千门万户喧歌吹，富贵人间只此声。
撼晚梳空不自持，与君同折上楼时。春风还有常情处，系得人心免别离。
灞亭东去彻隋堤，赠别何须醉似泥。万里往来无一事，便帆轻拂乱莺啼。
台城细仗晓初移，诏赐千官禊饮时。绿帐远笼轻珮响，更曛晴日上龙旗。
桃源仙子不须夸，闻道惟栽一片花。何似浣纱溪畔住，绿阴相间两三家。
偶然楼上卷珠帘，往往长条拂枕函。恰值小娥初学舞，拟偷金缕押春衫。
池边影动散鸳鸯，更引微风乱绣床。直待玉窗尘不起，始应金雁得成行。
稻畦分影向江邨，憔悴经霜只半存。昨日流莺今不见，乱萤飞出照黄昏。
客泪休沾汉水滨，舞腰羞杀汉宫人。狂风更与回烟帚，扫尽繁花独占春。
游人莫叹易凋衰，长乐荣枯自有期。看取明年春意动，更于何处最先知。
昔年行乐及芳时，一上丹梯桂一枝。笑问江头醉公子，饶君满把麹尘丝。
渡头残照一行新，独自依依向北人。莫恨乡程千里远，眼中从此故乡春。
絮惹轻枝雪未飘，小溪烟束带危桥。邻家女伴频攀折，不觉回身罥翠翘。
处处萦空百万枝，一枝枝好更题诗。隔城远岫招行客，便与朱楼当酒旗。
日暖津头絮已飞，看看还是送君归。莫言万绪牵愁思，缉取长绳系落晖。
大堤时节近清明，霞衬烟笼遶郡城。好是梨花相映处，更胜松雪日初晴。
圣主千年乐未央，御沟金翠满垂杨。年年织作升平字，高映南山献寿觞。
多惊本为好毛衣，只赖人怜始却归。众鸟自知颜色减，妒他偏向眼前飞。
高风只在五峰前，应是精灵降作贤。万里无云惟一鹤，乡中同看却升天。
诗家偏为此伤情，品韵由来莫与争。解笑亦应兼解语，只应慵语倩莺声。
不疑陶令是狂生，作赋其如有定情。犹胜江南隐居士，诗魔终袅负孤名。
自古诗人少显荣，逃名何用更题名。诗中有虑犹须戒，莫向诗中著不平。
登高可羡少年场，白菊堆边鬓似霜。益算更希沾上药，今朝第七十重阳。
半夜思家睡里愁，雨声落落屋檐头。照泥星出依前黑，淹烂庭花不肯休。
陶家五柳簇衡门，还有高情爱此君。何处更添诗境好，新蝉欹枕每先闻。
数枝珍重蘸沧浪，无限尘心暂免忙。烦暑若和烟露裛，便同佛手洒清凉。
少年已惯掷年光，时节催驱独不忙。今日无疑亦无病，前程无事扰医王。
篱落轻寒整顿新，雪晴步屣会诸邻。自从南至歌风顶，始见人烟外有人。
乐退安贫知是分，成家报国亦何惭。到还僧院心期在，瑟瑟澄鲜百丈潭。
棋局长携上钓船，杀中棋杀胜丝牵。洪𬬻任铸千钧鼎，只在磻溪一缕悬。
晓镜高窗气象深，自怜清格笑尘心。世间不为蛾眉误，海上方应鹤背吟。
小域新衔贺圣朝，亦知蹇分巧难抛。麤才自合无岐路，不破工夫漫解嘲。
石勒童年有战机，洛阳长啸倚门时。晋朝不是王夷甫，大智何由得预知。
晴江暗涨岸吹沙，山畔船冲树杪斜。城郭半淹桥市闹，鹭鸶缭绕入人家。
青山薄薄漏春风，日暮鸣鞭柳影中。回望玉楼人不见，酒旗深处勒花骢。
金蘂霞英叠彩香，初疑少女出兰房。逡巡又是一年别，寄语集仙呼索郎。
人形上品传方志，我得真英自紫团。惭非叔子空持药，更请伯言审细看。
回簪转黛喜猜防，粉署裁诗助酒狂。若遇仙丹偕羽化，便随萧史亦何伤。
玉树琼筵映彩霞，澄虚楼阁似仙家。只缘存想归兰室，不向春风看夜花。
闲花野草总争新，眉皱丝干独不匀。乞取东风残气力，莫教虚度一年春。
一曲梁州金石清，边风萧飒动江城。座中有老沙场客，横笛休吹塞上声。
贫游缭绕困边沙，却被辽阳战士嗟。不是无家归不得，有家归去似无家。
兄弟江南身塞北，雁飞犹自半年馀。夜来因得思乡梦，重读前秋转海书。
少年随将讨河湟，头白时清返故乡。十万汉军零落尽，独吹边曲向残阳。
念尔无机自有情，迎寒辛苦弄梭声。椒房金屋何曾识，偏向贫家壁下鸣。
挂月栖云向楚林，取来全是为清音。谁知系在黄金索，翻畏侯家不敢吟。
高塔六街无不见，塔边名出秪吾师。尝闻朝客多相□，记得□□数句诗。
东越相逢几醉眠，满楼明月镜湖边。别离吟断西陵渡，杨柳秋风两岸蝉。
大道本来无所染，白云那得有心期。远公独刻莲花漏，犹向空山礼六时。
一宿经窗卧白波，万重归梦隔烟萝。若言不得南宗要，长在禅床事更多。
一宿经窗望白波，晓随山月出烟萝。若言不得南宗要，长在禅床事更多。
日暖鸳鸯拍浪春，蒹葭浦际聚青𬞟。若论来往乡心切，须是烟波岛上人。
山川马上度边禽，一宿都门永夜吟。客路不归秋又晚，西风吹动洛阳砧。
剪雨裁烟一节秋，落梅杨柳曲中愁。尊前暂借殷勤看，明日曾闻向陇头。
首戴圆荷髪不梳，叶舟为宅水为居。沙头聚看人如市，钓得澄江一丈鱼。
走月流烟叠树西，听来愁甚听猿啼。几时御水声边住，却梦潺湲宿此溪。
宫殿馀基长草花，景阳宫树噪村鸦。云屯雉堞依然在，空绕渔樵四五家。
闲倚蒲团向日眠，不能归老岳云边。旧时僧侣无人在，惟有长松见少年。
瑠璃堂里当时客，久绝吟声继后尘。百四十年庭树老，如今重得见诗人。
每到花时恨道穷，一生光景半成空。只应抱璞非良玉，岂得年年不至公。
山东令族玉无尘，裁剪烟花笔下春。不把瑶华借风月，洛阳才子更何人。
离别河边绾柳条，千山万水玉人遥。月明记得相寻处，城锁东风十五桥。
舒卷因风何所之，碧天孤影势迟迟。莫言长是无心物，还有随龙作雨时。
黑白谁能用入玄，千回生死体方圆。空门说得恒沙劫，应笑终年为一先。
巴客青冥过岭尘，雪崖交映一川春。晴朝采药寻源去，必恐云深见异人。
故里行人战后疏，青崖萍寄白云居。那堪又是伤春日，把得长安落第书。
高下寻花春景迟，汾阳台榭白云诗。看山怀古翻惆怅，未胜遥传不到时。
剪得机中如雪素，画为江上带丝禽。闲来相对茅堂下，引出烟波万里心。
竹岛残阳映翠微，雪翎禽过碧潭飞。人间未有关身事，每到渔家不欲归。
一夜江潭风雨后，九华晴望倚天秋。重来此地知何日，欲别殷勤更上楼。
御泉长绕凤皇楼，自是恩波别处流。闲揲舞衣归未得，夜来砧杵六宫秋。
玉箫金瑟发商声，桑叶枯干海水清。净埽蓬莱山下路，略邀王母话长生。
上元元日豁明堂，五帝望空拜玉皇。万树琪花千圃药，心知不敢辄形相。
骑龙重过玉溪头，红叶还春碧水流。省得壶中见天地，壶中天地不曾秋。
真王未许久从容，立在花前别宁封。手把玉箫头不举，自愁如醉倚黄龙。
金殿无人鏁绛烟，玉郎并不赏丹田。白龙蹀躞难回跋，争下红绡碧玉鞭。
玄洲草木不知黄，甲子初开浩劫长。无限万年年少女，手攀红树满残阳。
宫阙重重闭玉林，昆仑高辟彩云深。黄龙掉尾引郎去，使妾月眀何处寻。
风满涂山玉蕊稀，赤龙闲卧鹤东飞。紫棃烂尽无人吃，何事韩君去不归。
武帝徒劳厌暮年，不曾清净不精专。上元少女绝还往，满灶丹成白玉烟。
百辟朝回闭玉除，露风清宴桂花疏。西归使者骑金虎，亸鞚垂鞭唱步虚。
南斗阑珊北斗稀，茅君夜著紫霞衣。朝骑白鹿趁朝去，凤押笙歌逐后飞。
焚香独自上天坛，桂树风吹玉简寒。长怕嵇康乏仙骨，与将仙籍再寻看。
冰屋朱扉晓未开，谁将金策扣琼台。碧花红尾小仙犬，闲吠五云嗔客来。
酒酽春浓琼草齐，真公饮散醉如泥。朱轮轧轧入云去，行到半天闻马嘶。
白石山中自有天，竹花藤叶隔溪烟。朝来洞口围碁了，赌得青龙直几钱。
海水西飞照柏林，青云斜倚锦云深。水风暗入古山叶，吹断步虚清磬音。
玉诏新除沈侍郎，便分茅土镇东方。不知今夕游何处，侍从皆骑白凤凰。
洞里烟霞无歇时，洞中天地足金芝。月明朗朗溪头树，白发老人相对棋。
饥即餐霞闷即行，一声长啸万山青。穿花渡水来相访，珍重多才阮步兵。
东妃闲著翠霞裙，自领笙歌出五云。清思密谈谁第一，不过邀取小茅君。
月影悠悠秋树明，露吹犀簟象床轻。嫔妃久立帐门外，暗笑夫人推酒声。
九天天路入云长，燕使何由到上方。玉女暗来花下立，手挼裙带问昭王。
玉皇赐妾紫衣裳，教向桃源嫁阮郎。烂煮琼花劝君吃，恐君毛鬓暗成霜。
花底休倾绿玉卮，云中含笑向安期。穷阳有数不知数，大似人间年少儿。
玉色雌龙金络头，真妃骑出纵闲游。昆仑山上桃花底，一曲商歌天地秋。
偷来洞口访刘君，缓步轻抬玉线裙。细擘桃花逐流水，更无言语倚彤云。
西汉夫人下太虚，九霞裙幅五云舆。欲将碧字相教示，自解盘囊出素书。
天上鸡鸣海日红，青腰侍女扫朱宫。洗花蒸叶滤清酒，待与夫人邀五翁。
汗漫真游实可奇，人间天上几人知。周王不信长生话，空使苌弘碧泪垂。
青锦缝裳绿玉珰，满身新带五云香。闲依碧海攀鸾驾，笑就苏君觅橘尝。
鹤不西飞龙不行，露干云破洞箫清。少年仙子说闲事，遥隔彩云闻笑声。
洞里烟深木叶麤，乘风使者降玄都。隔花相见遥相贺，擎出怀中赤玉符。
芝蕙芸花烂漫春，瑞香烟露湿衣巾。玉童私地夸书札，偷写云谣暗赠人。
天上邀来不肯来，人间双鹤又空回。秦皇汉武死何处，海畔红桑花自开。
紫羽麾幢下玉京，却邀真母入三清。白龙久住浑相恋，斜倚祥云不肯行。
鹤叫风悲竹叶疏，谁来五岭拜云车。人间肉马无轻步，踏破先生一卷书。
夜降西坛宴已终，花残月榭雾朦胧。谁游八海门前过，空洞一声风雨中。
忘却教人锁后宫，还丹失尽玉壶空。嫦娥若不偷灵药，争得长生在月中。
旸谷先生下宴时，月光初冷紫琼枝。凄清金石揭天地，事在世间人不知。
共爱初平住九霞，焚香不出闭金华。白羊成队难收拾，吃尽溪头巨胜花。
酒尽香残夜欲分，青童拜问紫阳君。月光悄悄笙歌远，马影龙声归五云。
海树灵风吹彩烟，丹陵朝客欲升天。无央公子停鸾辔，笑泥娇妃索玉鞭。
八景风回五凤车，昆仑山上看桃花。若教使者沽春酒，须觅馀杭阿母家。
叔卿遍览九天春，不见人间故旧人。怪得蓬莱山下水，半成沙土半成尘。
欲饮尊中云母浆，月明花里合笙簧。更教小奈将龙去，便向金坛取阮郎。
海上桃花千树开，麻姑一去不知来。辽东老鹤应慵惰，教探桑田便不回。
昨夜相邀宴杏坛，等闲乘醉走青鸾。红云塞路东风紧，吹破芙蓉碧玉冠。
云鹤冥冥去不分，落花流水恨空存。不知玉女无期信，道与留门却闭门。
采女平明受事回，暗交丹契锦囊开。欲书密诏防人见，佯喝青虬使莫来。
太一元君昨夜过，碧云高髻绾婆娑。手抬玉策红于火，敲断金鸾使唱歌。
碧瓦彤轩月殿开，九天花落瑞风来。玉皇欲著红龙衮，亲唤金妃下手裁。
长房自贵解飞翻，五色云中独闭门。看却桑田欲成海，不知还往几人存。
赤龙停步彩云飞，共道真王海上归。千岁红桃香破鼻，玉盘盛出与金妃。
碧海灵童夜到时，徒老相唤上琼池。因循天子能闲事，纵与青龙不解骑。
且欲留君饮桂浆，九天无事莫推忙。青龙举步行千里，休道蓬莱归路长。
侍女亲擎玉酒卮，满卮倾酒劝安期。等闲相别三千岁，长忆水边分枣时。
万岁蛾眉不解愁，旋弹清瑟旋闲游。忽闻下界笙箫曲，斜倚红鸾笑不休。
去住楼台一任风，十三天洞暗相通。行厨侍女炊何物，满灶无烟玉炭红。
风动闲天清桂阴，水精帘箔冷沉沉。西妃少女多春思，斜倚彤云尽日吟。
王母相留不放回，偶然沉醉卧瑶台。凭君与向萧郎道，教著青龙取妾来。
绛节笙歌绕殿飞，紫皇欲到五云归。细腰侍女瑶花外，争向红房报玉妃。
闻君新领八霞司，此别相逢是几时。妾有一觥云母酒，请君终宴莫推辞。
方士飞轩驻碧霞，酒寒风冷月初斜。不知谁唱归春曲，落尽溪头白葛花。
方朔朝来到我家，欲将灵树出丹霞。三千年后知谁在，拟种红桃待放花。
水满桑田白日沈，冻云干霰湿重阴。辽东归客闲相过，因话尧年雪更深。
朝回相引看红鸾，不觉风吹鹤氅偏。好是兴来骑白鹤，文妃为伴上重天。
公子闲吟八景文，花南拜别上阳君。金鞭遥指玉清路，龙影马嘶归五云。
一百年中是一春，不教日月辄移轮。金鳌头上蓬莱殿，唯有人间炼骨人。
笑擎云液紫瑶觥，共请云和碧玉笙。花下偶然吹一曲，人间因织董双成。
东皇长女没多年，从洗金芝到水边。无事伴他棋一局，等闲输却卖花钱。
红草青林日半斜，闲乘小凤出彤霞。略寻旧路过西国，因得冰园一尺瓜。
树下星沉月欲高，前溪水影湿龙毛。洞天云冷玉花发，公子尽披双锦袍。
紫水风吹剑树寒，水边年少下红鸾。未知百一穷阳数，略请先生止的看。
武皇含笑把金觥，更请霓裳一两声。护帐宫人最年少，舞腰时挈绣裙轻。
琼树扶疏压瑞烟，玉皇朝客满花前。东风小饮人皆醉，短尾青龙枕水眠。
彤阁钟鸣碧鹭飞，皇君催熨紫霞衣。丹房玉女心慵甚，贪看投壶不肯归。
昆仑山上自鸡啼，羽客争升碧玉梯。因驾五龙看较艺，白鸾功用不如妻。
沙野先生闭玉虚，焚香夜写紫微书。供承童子闲无事，教锉琼花喂白驴。
云陇琼花满地香，碧沙红水遍朱堂。外人欲压长生籍，拜请飞琼报玉皇。
玉洞长春风景鲜，丈人私宴就芝田。笙歌暂向花间尽，便是人间一万年。
青童传语便须回，报道麻姑玉蘂开。沧海成尘等闲事，且乘龙鹤看花来。
绛树彤云户半开，守花童子怪人来。青牛卧地吃琼草，知道先生朝未回。
石洞沙溪二十年，向明杭日夜朝天。白矾烟尽水银冷，不觉小龙床下眠。
紫微深锁敞丹轩，太帝亲谈不死门。从此百寮俱拜后，走龙鞭虎下昆仑。
云衫玉带好威仪，三洞真人入奏时。频着金鞭打龙角，为嗔西去上天迟。
太子真娥相领行，当天合曲玉箫清。棃花新折东风软，犹在缑山乐笑声。
洞里月明琼树风，画帘青室影朦胧。香残酒冷玉妃睡，不觉七真归海中。
青苑红堂压瑞云，月明闲宴九阳君。不知昨夜谁先醉，书破明霞八幅裙。
东溟两度作尘飞，一万年来会面稀。千树棃花百壶酒，共君论饮莫论诗。
沧海令抛即未能，且缘鸾鹤立相仍。蔡家新妇莫嫌少，领取真珠三五升。
溪影沉沙树影清，人家皆踏五音行。可怜三十六天路，星月满空琼草青。
北斗西风吹白榆，穆公相笑夜投壶。花前玉女来相问，赌得青龙许赎无。
九天王母皱蛾眉，惆怅无言倚桂枝。悔不长留穆天子，任将妻妾住瑶池。
暂随凫伯纵闲游，饮鹿因过翠水头。宫殿寂寥人不见，碧花菱角满潭秋。
新授金书八素章，玉皇教妾主扶桑。与君一别三千岁，却厌仙家日月长。
八海风凉水影高，上卿教制赤霜袍。蛟丝玉线难裁割，须借玉妃金剪刀。
海上风来吹杏枝，昆仑山上看花时。红龙锦襜黄金勒，不是元君不得骑。
绛阙夫人下北方，细环清珮响丁当。攀花笑入春风里，偷折红桃寄阮郎。
靖节先生几代孙，青娥曾接玉郎魂。春风流水还无赖，偷放桃花出洞门。
此生终使此身闲，不是春时且要还。寄语桃花与流水，莫辞相送到人间。
溪口回舟日已昏，却听鸡犬隔前村。殷勤重与秦人别，莫使桃花闭洞门。
却恐重来路不通，殷勤回首谢春风。白鸡黄犬不将去，且寄桃花深洞中。
桃花夹岸杳何之，花满春山水去迟。三宿武陵溪上月，始知人世有秦时。
渡水傍山寻绝壁，白云飞处洞天开。仙人来往无行迹，石迳春风长绿苔。
晓夕采桑多苦辛，好花时节不闲身。若教解爱繁华事，冻杀黄金屋里人。
倚天双剑古今闲，三尺高于四面山。若使火云烧得动，始应农器满人间。
千形万象竟还空，映水藏山片复重。无限旱苗枯欲尽，悠悠闲处作奇峰。
也无棱郭也无神，露洗还同铸出新。青帝若教花里用，牡丹应是得钱人。
黯黯严城罢鼓鼙，数声相续出寒栖。不嫌惊破纱窗梦，却怕为妖半夜啼。
山头烽火水边营，鬼哭人悲夜夜声。唯有碧天无一事，日还西下月还明。
新历才将半纸开，小庭犹聚爆竿灰。偏憎杨柳难钤辖，又惹东风意绪来。
袅丝翘足傍澄澜，消尽年光伫思间。若使见鱼无羡意，向人姿态更应闲。
雨恨花愁同此冤，啼时闻处正春繁。千声万血谁哀尔，争得如花笑不言。
寂寞空阶草乱生，簟凉风动若为情。不知独坐闲多少，看得蜘蛛结网成。
事关休戚已成空，万里相思一夜中。愁到晓鸡声绝后，又将憔悴见春风。
弄萍隈荇思夷犹，掉尾扬鬐逐慢流。应怕碧岩岩下水，浮藤如线月如钩。
色白还应及雪衣，觜红毛绿语仍奇。年年锁在金笼里，何似陇山闲处飞。
近来灵鹊语何疏，独凭栏干恨有殊。一夜绿荷霜翦破，赚他秋雨不成珠。
水边箕踞静书空，欲解愁肠酒不浓。可惜青天好雷雹，只能驱趁懒蛟龙。
东风渐急夕阳斜，一树夭桃数日花。为惜红芳今夜里，不知和月落谁家。
高卧洞庭三十春，芰荷香里独垂纶。莫嫌无事闲销日，有事始怜无事人。
秋水莲花三四枝，我来慷慨步迟迟。不决浮云斩邪佞，直成龙去欲何为。
枝枝倚槛照池冰，粉薄香残恨不胜。占得早芳何所利，与他霜雪助威棱。
绿槐阴里一声新，雾薄风轻力未匀。莫道闻时总惆怅，有愁人有不愁人。
紫艳红苞价不同，匝街罗列起香风。无言无语呈颜色，知落谁家池馆中。
月落空山闻数声，此时孤馆酒初醒。投人语若似伊泪，口畔血流应始听。
为虏为王尽偶然，有何羞见汉江船。停分天下犹嫌少，可要行人赠纸钱。
走毂飞蹄过此傍，几人留意问沧浪。烟波莫笑趋名客，为爱朝宗日夜忙。
金钗坠地鬓堆云，自别朝阳帝岂闻。遣妾一身安社稷，不知何处用将军。
好把雄姿浑世尘，一场闲事莫因循。荆轲只为闲言语，不与燕丹了得人。
曾和秋雨驱愁入，却向春风领恨回。深谢灞陵堤畔柳，与人头上拂尘埃。
君父昏蒙死不回，谩将平地筑高台。九层黄土是何物，销得向前冤恨来。
灞岸江头腊雪消，东风偷软入纤条。春来不忍登楼望，万架金丝著地娇。
受尽风霜得到春，一条条是逐年新。寻常送别无馀事，争忍攀将过与人。
长恨阳和也世情，把香和艳与红英。家家只是栽桃李，独自无根到处生。
只为遮楼又拂桥，被人摧折好枝条。假饶张绪如今在，须把风流暗里销。
弱带低垂可自由，傍他门户倚他楼。金风不解相抬举，露压烟欺直到秋。
终日堂前学画眉，几人曾道胜花枝。试看三月春残后，门外青阴是阿谁。
也曾飞絮谢家庭，从此风流别有名。不是向人无用处，一枝愁杀别离情。
从来只是爱花人，杨柳何曾占得春。多向客亭门外立，与他迎送往来尘。
强扶柔态酒难醒，𣨼著春风别有情。公子王孙且相伴，与君俱得几时荣。
无赖秋风斗觉寒，万条烟草一时干。游人若要春消息，直向江头腊后看。
校猎燕山经几春，雕弓白羽不离身。年来马上浑无力，望见飞鸿指似人。
但见西陵惨明月，女妓无因更相悦。有虞曾不有遗言，滴尽湘妃眼中血。
莫恃芙蓉开满面，更有身轻似飞燕。不得团圆长近君，珪月𨱂时泣秋扇。
云色阴沈弄秋气，危叶高枝恨深翠。用却春风力几多，微霜逼迫何容易。
病随支遁偶行行，正见榴花独满庭。瘦竹成林人不看，却应著得强青青。
一拜虬髭便受恩，宫门细柳五摇春。男儿自古多离别，懒对英雄泪满巾。
锦翅朱冠惊四邻，稻粱恩重职司晨。不知下土兵难戢，但报明时向国人。
北吹微微动旅情，不堪分手在平明。寒鸡不待东方曙，唤起征人蹋月行。
争帝图王势已倾，八千兵散楚歌声。乌江不是无船渡，耻向东吴再起兵。
茫茫衰草没章华，因笑灵王昔好奢。台土未干箫管绝，可怜身死野人家。
楚王辛苦战无功，国破城荒霸业空。唯有青春花上露，至今犹泣细腰宫。
冯翊南边宿雾开，行人一步一裴回。谁知此地凋残柳，尽是高欢败后栽。
古郢云开白雪楼，汉江还遶石城流。何人知道寥天月，曾向朱门送莫愁。
抱玉岩前桂叶稠，碧谿寒水至今流。空山落日猿声叫，疑是荆人哭未休。
楚国城池飒已空，阳台云雨过无踪。何人更有襄王梦，寂寂巫山十二重。
漠漠平沙际碧天，问人云此是居延。停骖一顾犹魂断，苏武争禁十九年。
汉高辛苦事干戈，帝业兴隆俊杰多。犹恨四方无壮士，还乡悲唱大风歌。
一自佳人坠玉楼，繁华东逐洛河流。唯馀金谷园中树，残日蝉声送客愁。
虞舜南捐万乘君，灵妃挥涕竹成纹。不知精魄游何处，落日潇湘空白云。
六龙冉冉骤朝昏，魏国贤才杳不存。唯有侯嬴在时月，夜来空自照夷门。
北乘羸马到燕然，此地何人复礼贤。若问昭王无处所，黄金台上草连天。
夷陵城阙倚朝云，战败秦师纵火焚。何事三千珠履客，不能西御武安君。
汉江一带碧流长，两岸春风起绿杨。借问胶船何处没，欲停兰棹祀昭王。
有虞龙驾不西还，空委箫韶洞壑间。无计得知陵寝处，愁云长满九疑山。
陈国机权未可涯，如何后主恣娇奢。不知即入宫中井，犹自听吹玉树花。
世乱英雄百战馀，孔明方此乐耕锄。蜀王不自垂三顾，争得先生出旧庐。
即墨门开纵火牛，燕师营里血波流。固存不得田单术，齐国寻成一土丘。
岸草青青渭水流，子牙曾此独垂钩。当时未入非熊兆，几向斜阳叹白头。
东上高山望五湖，雪涛烟浪起天隅。不知范蠡乘舟后，更有功臣继踵无。
一旦秦皇马角生，燕丹归北送荆卿。行人欲识无穷恨，听取东流易水声。
长平瓦震武安初，赵卒俄成戏鼎鱼。四十万人俱下世，元戎何用读兵书。
月满西园夜未央，金风不动邺天凉。高情公子多秋兴，更领诗人入醉乡。
江上南风起白𬞟，长沙城郭异咸秦。故乡犹自嫌卑湿，何况当时赋𫛳人。
庙算张良独有馀，少年逃难下邳初。逡巡不进泥中履，争得先生一卷书。
魏武龙舆逐逝波，高台空按望陵歌。遏云声绝悲风起，翻向樽前泣翠娥。
石头城下浪崔嵬，风起声疑出地雷。何事苻坚太相小，欲投鞭策过江来。
子胥今日委东流，吴国明朝亦古丘。大笑夫差诸将相，更无人解守苏州。
寂寂函关锁未开，田文车马出秦来。朱门不养三千客，谁为鸡鸣得放回。
战国相持竟不休，武关才掩楚王忧。出门若取灵均语，岂作咸阳一死囚。
拔山力尽霸图隳，倚剑空歌不逝骓。明月满营天似水，那堪回首别虞姬。
义帝南迁路入郴，国亡身死乱山深。不知埋恨穷泉后，几度西陵片月沈。
东巡玉辇委泉台，徐福楼船尚未回。自是祖龙先下世，不关无路到蓬莱。
武安南伐勒秦兵，疏凿功将夏禹幷。谁谓长渠千载后，水流犹入故宜城。
杜宇曾为蜀帝王，化禽飞去旧城荒。年年来叫桃花月，似向春风诉国亡。
三月襄阳绿草齐，王孙相引到檀溪。的卢何处埋龙骨，流水依前遶大堤。
玉貌元期汉帝招，谁知西嫁怨天骄。至今青冢愁云起，疑是佳人恨未销。
北入单于万里疆，五千兵败滞穷荒。英雄不伏蛮夷死，更筑高台望故乡。
汉家英杰出皇都，携手河梁话入胡。不是子卿全大节，也应低首拜单于。
汉祖西来秉白旄，子婴宗庙委波涛。谁怜君有翻身术，解向秦宫杀赵高。
明妃远嫁泣西风，玉箸双垂出汉宫。何事将军封万户，却令红粉为和戎。
豫让酬恩岁已深，高名不朽到如今。年年桥上行人过，谁有当时国士心。
陆机西没洛阳城，吴国春风草又青。惆怅月中千岁鹤，夜来犹为唳华亭。
五马南浮一化龙，谢安入相此山空。不知携妓重来日，几树莺啼谷口风。
举国贤良尽泪垂，扶苏屈死树边时。至今谷口泉呜咽，犹似秦人恨李斯。
坠叶萧萧九月天，驱兵独过马陵前。路傍古木虫书处，记得将军破敌年。
西戎不敢过天山，定远功成白马闲。半夜帐中停烛坐，唯思生入玉门关。
光武经营业未兴，王郎兵革正凭陵。须知后汉功臣力，不及滹沱一片冰。
博望沈埋不复旋，黄河依旧水茫然。沿流欲共牛郎语，只得灵槎送上天。
秦娥一别凤皇台，东入青冥更不回。空有玉箫千载后，遗声时到世间来。
蜀相西驱十万来，秋风原下久裴回。长星不为英雄住，半夜流光落九垓。
汉帝西征陷虏尘，一朝围解议和亲。当时已有吹毛剑，何事无人杀奉春。
千里长河一旦开，亡隋波浪九天来。锦帆未落干戈起，惆怅龙舟更不回。
迟迟春日满长空，亡国离宫蔓草中。宋玉不忧人事变，从游那赋大王风。
山岭千重拥蜀门，成都别是一乾坤。五丁不凿金牛路，秦惠何由得并吞。
太子衔冤去不回，临皋从筑望思台。至今汉武销魂处，犹有悲风木上来。
晓入邯郸十里春，东风吹下玉楼尘。青娥莫怪频含笑，记得当年失步人。
寂寂箕山春复秋，更无人到此溪头。弃瓢岩畔中宵月，千古空闻属许由。
越王兵败已山栖，岂望全生出会稽。何事夫差无远虑，更开罗网放鲸鲵。
共工争帝力穷秋，因此捐生触不周。遂使世间多感客，至今哀怨水东流。
悠悠虞坂路欹斜，迟日和风簇野花。未省孙阳身没后，几多骐骥困盐车。
楚国君臣草莽间，吴王戈甲未东还。包胥不动咸阳哭，争得秦兵出武关。
延平津路水溶溶，峭壁巍岑一万重。昨夜七星潭底见，分明神剑化为龙。
阿母瑶池宴穆王，九天仙乐送琼浆。漫矜八骏行如电，归到人间国已亡。
一柱高标险塞垣，南蛮不敢犯中原。功成自合分茅土，何事翻衔薏苡冤。
杨震幽魂下北邙，关西踪迹遂荒凉。四知美誉留人世，应与乾坤共久长。
古人未遇即衔杯，所贵愁肠得酒开。何事山公持玉节，等闲深入醉乡来。
五月驱兵入不毛，月明泸水瘴烟高。誓将雄略酬三顾，岂惮征蛮七纵劳。
文帝銮舆劳北征，条侯此地整严兵。辕门不峻将军令，今日争知细柳营。
叶公丘墓已尘埃，云矗崇墉亦半摧。借问往年龙见日，几多风雨送将来。
自古功成祸亦侵，武安冤向杜邮深。五湖烟月无穷水，何事迁延到陆沈。
一宿柯亭月满天，笛亡人没事空传。中郎在世无甄别，争得名垂尔许年。
长房回到葛陂中，人已登真竹化龙。莫道神仙难顿学，嵇生自是不遭逢。
嬴政鲸吞六合秋，削平天下虏诸侯。山东不是无公子，何事张良独报雠。
乘春来到陇山西，隗氏城荒碧草齐。好笑王元不量力，函关那受一丸泥。
蜀江一带向东倾，江上巍峩白帝城。自古山河归圣主，子阳虚共汉家争。
温峤南归辍棹晨，燃犀牛渚照通津。谁知万丈洪流下，更有朱衣跃马人。
长嗟墨翟少风流，急管繁弦似寇雠。若解闻韶知肉味，朝歌欲到肯回头。
一旦天真逐水流，虎争龙战为诸侯。子真独有烟霞趣，谷口耕锄到白头。
一溪春水彻云根，流出桃花片片新。若到长生是虚语，洞中争得有秦人。
白蛇初断路人通，汉祖龙泉血刃红。不是咸阳将瓦解，素灵那哭月明中。
日照荒城芳草新，相如曾此挫强秦。能令百二山河主，便作樽前击缶人。
晓日登临感晋臣，古碑零落岘山春。松间残露频频滴，酷似当时堕泪人。
汉祖东征屈未伸，荥阳失律纪生焚。当时天下方龙战，谁为将军作诔文。
祖舜宗尧自太平，秦皇何事苦苍生。不知祸起萧墙内，虚筑防胡万里城。
烈火西焚魏帝旗，周郎开国虎争时。交兵不假挥长剑，已挫英雄百万师。
古墓崔巍约路岐，歌传薤露到今时。也知不去朝黄屋，祗为曾烹郦食其。
汉皇提剑灭咸秦，亡国诸侯尽是臣。唯有东陵守高节，青门甘作种瓜人。
吴王恃霸弃雄才，贪向姑苏醉醁醅。不觉钱塘江上月，一宵西送越兵来。
息亡身入楚王家，回首春风一面花。感旧不言长掩泪，秪应翻恨有容华。
上蔡东门狡兔肥，李斯何事忘南归。功成不解谋身退，直待云阳血染衣。
王濬戈鋋发上流，武昌鸿业土崩秋。思量铁锁真儿戏，谁为吴王画此筹。
虎倦龙疲白刃秋，两分天下指鸿沟。项王不觉英雄挫，欲向彭门醉玉楼。
恃宠娇多得自由，骊山举火戏诸侯。秪知一笑倾人国，不觉胡尘满玉楼。
侯景长驱十万人，可怜梁武坐蒙尘。生前不得空王力，徒向金田自舍身。
石勒童年有战机，洛阳长啸倚门时。晋朝不是王夷甫，大智何由得预知。
重冈复岭势崔巍，一卒当关万卒回。不是大夫多辨说，尉他争肯筑朝台。
襄王不用直臣筹，放逐南来泽国秋。自向波间葬鱼腹，楚人徒倚济川舟。
英杰那堪屈下僚，便栽门柳事萧条。凤皇不共鸡争食，莫怪先生懒折腰。
涿鹿茫茫白草秋，轩辕曾此破蚩尤。丹霞遥映祠前水，疑是成川血尚流。
五月扁舟过洞庭，鱼龙吹浪水云腥。轩辕黄帝今何在，回首巴山芦叶青。
夏禹崩来一万秋，水从嶓冢至今流。当时若诉胼胝苦，更使何人别九州。
大禹涂山御座开，诸侯玉帛走如雷。防风谩有专车骨，何事兹辰最后来。
莺啭商郊百草新，殷汤遗迹在荒榛。谁知继桀为天子，便是当初祝网人。
岩前版筑不求伸，方寸那希据要津。自是武丁安寝夜，一宵宫里梦贤人。
积粟成尘竟不开，谁知拒谏剖贤才。武王兵起无人敌，遂作商郊一聚灰。
孤竹夷齐耻战争，望尘遮道请休兵。首阳山倒为平地，应始无人说姓名。
秋风飒飒孟津头，立马沙边看水流。见说武王东渡日，戎衣曾此叱阳侯。
七雄戈戟乱如麻，四海无人得坐家。老氏却思天竺住，便将徐甲去流沙。
邓侯城垒汉江干，自谓深根百世安。不用三甥谋楚计，临危方觉噬脐难。
小白匡周入楚郊，楚王雄霸亦咆哮。不思管仲为谋主，争取言征缩酒茅。
亲在要君召不来，乱山重叠使空回。如何坚执尤人意，甘向岩前作死灰。
鲁公城阙已丘墟，荒草无由认玉除。因笑臧孙才智少，东门钟鼓祀鶢鶋。
行行西至一荒陂，因笑唐公不见机。莫惜骕骦输令尹，汉东宫阙早时归。
夹谷莺啼三月天，野花芳草整相鲜。来时不见侏儒死，空笑齐人失措年。
草长黄池千里馀，归来宗庙已丘墟。出师不听忠臣谏，徒耻穷泉见子胥。
春草绵绵岱日低，山边立马看摩笄。黄莺也解追前事，来向夫人死处啼。
赵王一旦到房陵，国破家亡百恨增。魂断丛台归不得，夜来明月为谁升。
青春行役思悠悠，一曲汀蒲濮水流。正见涂中龟曳尾，令人特地感庄周。
野田极目草茫茫，吴楚交兵此路傍。谁料伍员入郢后，大开陵寝挞平王。
一上青山便化身，不知何代怨离人。古来节妇皆销朽，独尔不为泉下尘。
凿开山岭引湘波，上去昭回不较多。无限鹊临桥畔立，适来天道过天河。
一上高亭日正晡，青山重叠片云无。万年松树不知数，若个蚪枝是大夫。
新建阿房壁未干，沛公兵已入长安。帝王苦竭生灵力，大业沙崩固不难。
年年游览不曾停，天下山川欲遍经。堪笑沙丘才过处，銮舆风过鲍鱼腥。
一朝阎乐统群凶，二世朝廷扫地空。唯有渭川流不尽，至今犹绕望夷宫。
此水虽非禹凿开，废丘山下重萦回。莫言只解东流去，曾使章邯自杀来。
数罪楚师应夺气，底须多论破深艰。仓皇鬬智成何语，遗笑当时广武山。
关东新破项王归，赤帜悠扬日月旗。从此汉家无敌国，争教彭越受诛夷。
项籍鹰扬六合晨，鸿门开宴贺亡秦。樽前若取谋臣计，岂作阴陵失路人。
荆棘苍苍汉水湄，将坛烟草覆馀基。适来投石空江上，犹似龙颜纳谏时。
韩信经营按镆铘，临戎叱咤有谁加。犹疑转战逢勍敌，更向军中问左车。
汉祖听谗不可防，伪游韩信果罹殃。十年辛苦平天下，何事生擒入帝乡。
路入高阳感郦生，逢时长揖便论兵。最怜伏轼东游日，下尽齐王七十城。
四皓忘机饮碧松，石岩云殿隐高踪。不知俱出龙楼后，多在商山第几重。
原头日落雪边云，犹放韩卢逐兔群。况是四方无事日，霸陵谁识旧将军。
欲出昆明万里师，汉皇习战此穿池。如何一面图攻取，不念生灵气力疲。
武皇无路及昆丘，青鸟西沈陇树秋。欲问生前躬祀日，几烦龙驾到泾州。
何人知足反田庐，玉管东门饯二疏。岂是不荣天子禄，后贤那使久闲居。
汉帝荒唐不解忧，大夸田猎废农收。子云徒献长杨赋，肯念高皇沐雨秋。
师克由来在协和，萧王兵马固无多。谁知大敌昆阳败，却笑前朝困楚歌。
七里青滩映碧层，九天星象感严陵。钓鱼台上无丝竹，不是高人谁解登。
古贤高尚不争名，行止由来动杳冥。今日浪为千里客，看花惭上德星亭。
黄祖才非长者俦，祢衡珠碎此江头。今来鹦鹉洲边过，惟有无情碧水流。
本初屈指定中华，官渡相持勒虎牙。若使许攸财用足，山河争得属曹家。
长安城外白云秋，萧索悲风灞水流。因想汉朝离乱日，仲宣从此向荆州。
徒向濡须欲受降，英雄才略独无双。天心不与金陵便，高步何由得渡江。
策马行行到豫州，祖生寂寞水空流。当时更有三年寿，石勒寻为关下囚。
苻坚举国出西秦，东晋危如累卵晨。谁料此山诸草木，尽能排难化为人。
翰苑何时休嫁女，文昌早晚罢生儿。上林新桂年年发，不许平人折一枝。
万里桥边女校书，枇杷花下闭门居。扫眉才子知多少，管领春风总不如。
夜入明河星似少，曙摇澄碧扇风翻。细泉细脉难来到，应觉添瓶耗旧痕。
去去何时却见君，悠悠烟水似天津。明年今夜有明月，不是今年看月人。
马首寒山黛色浓，一重重尽一重重。醉醒已在他人界，犹忆东阳昨夜钟。
锦价转高花更巧，能将旧手弄新梭。从来一字为褒贬，二十八言犹太多。
少小与君情不疏，听君细话胜家书。如今若到乡中去，道我垂钩不钓鱼。
昨日草枯今日青，羇人又动望乡情。夜来有梦登归路，不到桐庐已及明。
邃岩乔木夏藏寒，床下云溪枕上看。台殿渐多山更重，却令飞去即应难。
讦直上书难遇主，衔冤下世未成翁。琴尊剑鹤谁将去，惟锁山斋一树风。
酒里藏身嵒里居，删繁自是一家书。世人呼尔为渔叟，尔学钓璜非钓鱼。
远路东西欲问谁，寒来无处寄寒衣。去时初种庭前树，树已胜巢人未归。
谷鸟散啼如有恨，庭花含笑似无情。更名变皃难休息，去去来来第几生。
席上新声花下杯，一声声被拍声摧。乐工不识长安道，尽是书中寄曲来。
一朝寂寂与冥冥，垄树未长坟草青。高节雄才向何处，夜阑空锁满池星。
上才乘酒到山阴，日日成篇字字金。镜水周回千万顷，波澜倒泻入君心。
越国云溪秀发时，蒋京词赋谢麟诗。后来若要知优劣，学圃无过老圃知。
枕上愁多百绪牵，常时睡觉在溪前。人前尽是交亲力，莫道升沈总信天。
葛溪铁片梨园调，耳底丁东十六声。彭泽主人怜妙乐，玉杯春暖许同倾。
许教门馆久踟躇，仲叔怀恩对玉壶。唯有离心欲销客，空垂双泪不成珠。
仙峤倍分元化功，揉蓝翠色一重重。还家莫更寻山水，自有云山在笔峰。
直钩终日竟无鱼，钟鼓声中与世疏。若向湖边访幽拙，萧条四壁是闲居。
言下随机见物情，看看狱路草还生。旅人莫怪无鱼食，直为寒江水至清。
归去春山逗晚晴，萦回树石罅中行。明时不是无知己，自忆湖边钓与耕。
秋水一泓常见底，涧松千尺不生枝。人间学佛知多少，净尽心花只有师。
四十年来多少人，一分零落九成尘。与师犹得重相见，亦是枯株勉强春。
水阔坐看千万里，青芜盖地接天津。祢衡莫爱山中静，遶舍山多却碍人。
吴越思君意易伤，别君添我鬓边霜。由来浙水偏堪恨，截断千山作两乡。
潭底锦鳞多识钓，未投香饵即先知。欲教鱼目无分别，须学揉蓝染钓丝。
非唯剑鹤独难留，触事皆闻被债收。赖是豪家念寒馁，却还渔岛与渔舟。
狂心醉眼共裴回，一半先开笑未开。此日不能偷折去，胡蜂直恐趁人来。
棹寻椒岸萦回去，数里时逢一两家。知是从来贡金处，江边牧竖亦披沙。
卷帘圆月照方塘，坐久尊空竹有霜。白犬吠风惊雁起，犹能一一旋成行。
映窗孤桂非手植，子落月中闻落时。仙客此时头不白，看来看去有枯枝。
三秋万里五溪行，风里孤云不计程。若念猩猩解言语，放生先合放猩猩。
可怜妍艳正当时，刚被狂风一夜吹。今日流莺来旧处，百般言语𣨼空枝。
早识吾师频到此，芝童药犬亦相迎。今师一去无来日，花洞石坛空月明。
百花香气傍行人，花底垂鞭日易醺。野父不知寒食节，穿林转壑自烧云。
六幅轻绡画建溪，刺桐花下路高低。分明记得曾行处，祗欠猿声与鸟啼。
游子去游多不归，春风酒味胜馀时。闲来却伴巴儿醉，豆蔲花边唱竹枝。
千山红树万山云，把酒相看日又曛。一曲离歌两行泪，更知何地再逢君。
曾于方外见麻姑，闻说君山自古无。元是昆仑山顶石，海风吹落洞庭湖。
物色旁求至汉庭，一宵同寝见交情。先生不入云台像，赢得桐江万古名。
苍翠云峰开俗眼，泓澄烟水浸尘心。惟将道业为芳饵，钓得高名直到今。
十六声中运手轻，一声声似自然声。不缘精妙过流辈，争得江南别有名。
一带长溪渌浸门，数声幽鸟啄云根。松亭尽日唯空坐，难得儒翁共讨论。
暮天新雁起汀洲，红蓼花开水国愁。想得故园今夜月，几人相忆在江楼。
早背胡霜过戍楼，又随寒日下汀洲。江南江北多离别，忍报年年两地愁。
水殿清风玉户开，飞光千点去还来。无风无月长门夜，偏到阶前点绿苔。
裴回无烛冷无烟，秋迳莎庭入夜天。休向书窗来照字，近来红蜡满歌筵。
花开只恐看来迟，及到愁如未看时。家在楚乡身在蜀，一年春色负归期。
处处东风扑晚阳，轻轻醉粉落无香。就中堪恨隋堤上，曾惹龙舟舞凤凰。
纷纷霭霭遍江湖，得路为霖岂合无。莫使悠飏只如此，帝乡还更暖苍梧。
曲江岸上天街里，两地纵生车马多。不似萋萋南浦见，晚来烟雨半相和。
青门春色一花开，长到花时把酒杯。自觉无家似潮水，不知归处去还来。
芳草长含玉辇尘，君王游幸此中频。今朝别有承恩处，鹦鹉飞来说似人。
河湟何计绝烽烟，免使征人更戍边。尽放农桑无一事，遣教知有太平年。
蜀魄千年尚怨谁，声声啼血向花枝。满山明月东风夜，正是愁人不寐时。
千山垒土望三山，云鹤无踪羽卫还。若说神仙求便得，茂陵何事在人间。
好傍青山与碧溪，刺桐毛竹待双栖。花时迁客伤离别，莫向相思树上啼。
风摇岩桂露闻香，白鹿惊时出绕墙。不向骊山锁宫殿，可知仙去是明皇。
繁如瑞雪压枝开，越岭吴溪免用栽。却是五侯家未识，春风不放过江来。
一枝秾艳对秋光，露滴风摇倚砌傍。晓景乍看何处似，谢家新染紫罗裳。
炀帝开河鬼亦悲，生民不独力空疲。至今呜咽东流水，似向清平怨昔时。
岸落残红锦雉飞，渡江船上夕阳微。一枝犹负平生意，归去何曾胜不归。
九衢终日见南山，名利何人肯掩关。唯有吾师达真理，坐看霜树老云间。
过往长逢日色稀，雪花如掌扑行衣。岭头却望人来处，特地身疑是鸟飞。
嘉陵南岸雨初收，江似秋岚不煞流。此地终朝有行客，无人一为櫂扁舟。
雨洒江声风又吹，扁舟正与睡相宜。无端戍鼓催前去，别却青山向晓时。
大河平野正穷秋，羸马羸僮古渡头。昨夜莲花峰下月，隔帘相伴到明愁。
一条春水漱莓苔，几绕玄宗浴殿回。此水贵妃曾照影，不堪流入旧宫来。
梦断南窗啼晓乌，新霜昨夜下庭梧。不知帘外如珪月，还照边城到晓无。
北来南去几时休，人在光阴似箭流。直待江山尽无路，始因抛得别离愁。
欲别东风剩黯然，亦知春去有明年。世间争那人先老，更对残花一醉眠。
煖香红焰一时燃，缇幕初垂月落天。堪恨兰堂别离夜，如珠似泪滴樽前。
白玉尊前紫桂香，迎春阁上燕双双。陈王半醉贵妃舞，不觉隋兵夜渡江。
万点飞泉下白云，似帘悬处望疑真。若将此水为霖雨，更胜长垂隔路尘。
芳草和烟暖更青，闲门要路一时生。年年点检人间事，唯有春风不世情。
生前几到此亭台，寻叹投荒去不回。若遣春风会人意，花枝尽合向南开。
兼风飒飒洒皇洲，能滞轻寒阻胜游。半夜五侯池馆里，美人惊起为花愁。
上皇西幸却归秦，花木依然满禁春。唯有贵妃歌舞地，月明空殿锁香尘。
古宫荒井曾平后，见说耕人又凿开。拾得玉衩镌敕字，当时恩泽赐谁来。
含青薜荔随金甃，碧砌磷磷生绿苔。莫言数尺无波水，曾与如花并照来。
别离不独恨蹄轮，渡口风帆发更频。何处青楼方凭槛，半江斜日认归人。
歌舞从来最得名，如今老寄洛阳城。当时醉送龙骧曲，留与谁家唱月明。
望断长川一叶舟，可堪归路更沿流。垂来别处无人见，芳草斜阳满渡头。
人间莫谩惜花落，花落明年依旧开。却最堪悲是流水，便同人事去无回。
龙跃虬蟠旋作潭，绕红溅绿下东南。春风散入侯家去，漱齿花前酒半酣。
年年春色独怀羞，彊向东归懒举头。莫道还家便容易，人间多少事堪愁。
昔岁相知别有情，几回磨拭始将行。如今老去愁无限，抱向闲窗却怕明。
腊晴江煖䴙鹈飞，梅雪香黏越女衣。鱼市酒村相识遍，短船歌月醉方归。
金鞍玉勒照花明，过后春风特地生。半醉五侯门里出，月高犹在禁街行。
韦曲城南锦绣堆，千金不惜买花栽。谁知豪贵多羁束，落尽春红不见来。
轻财重义真公子，长策沈机继武侯。龙节坐持兵十万，可怜三蜀尽无忧。
埋骨千年近路尘，路傍碑号晋将军。当时若使无功业，早个耕桑到此坟。
灞水何人不别离，无家南北倚空悲。十年此路花时节，立马霑襟酒一卮。
终日长程复短程，一山行尽一山青。路傍君子莫相笑，天上由来有客星。
城上层楼北望时，闲云远水自相宜。人人尽道堪图画，枉遣山翁醉习池。
繁华举世皆如梦，今古何人肯暂闲。唯有东林学禅客，白头闲坐对青山。
千载遗踪一窖尘，路傍耕者亦伤神。祖龙算事浑乖角，将谓诗书活得人。
荒堆无草树无枝，懒向行人问昔时。六国英雄漫多事，到头徐福是男儿。
汉惠秦皇事已闻，庙前高木眼前云。楚王谩费闲心力，六里青山尽属君。
溶溶曳曳自舒张，不向苍梧即帝乡。莫道无心便无事，也曾愁杀楚襄王。
北去南来无定居，此生生计竟何如。酷怜一觉平明睡，长被鸡声恶破除。
沈水良材食柏珍，博山烟煖玉楼春。怜君亦是无端物，贪作馨香忘却身。
台上年年揜翠蛾，台前高树夹漳河。英雄亦到分香处，能共常人较几多。
家国兴亡自有时，吴人何苦怨西施。西施若解倾吴国，越国亡来又是谁。
得即高歌失即休，多愁多恨亦悠悠。今朝有酒今朝醉，明日愁来明日愁。
白似琼瑶滑似苔，随梳伴镜拂尘埃。莫言此个尖头物，几度撩人恶髪来。
强歌强舞竟难胜，花落花开泪满膺。秪合当年伴君死，免交憔悴望西陵。
莫恨雕笼翠羽残，江南地暖陇西寒。劝君不用分明语，语得分明出转难。
占得佳名绕树芳，依依相伴向秋光。若教此物堪收贮，应被豪门尽㔉将。
天赐胭脂一抹腮，盘中磊落笛中哀。虽然未得和羹便，曾与将军止渴来。
入郭登桥出郭船，红楼日日柳年年。君王忍把平陈业，只博雷塘数亩田。
佛屋前头野草春，贵妃轻骨此为尘。从来绝色知难得，不破中原未是人。
灞岸晴来送别频，相偎相倚不胜春。自家飞絮犹无定，争解垂丝绊路人。
夹路依依千里遥，路人回首认隋朝。春风未借宣华意，犹费工夫长绿条。
数步荒榛接旧蹊，寒江漠漠草凄凄。鹿门黄土无多少，恰到书生冢便低。
长策东鞭及海隅，鼋鼍奔起鬼神趋。怜君未到沙丘日，肯信人间有死无。
掌前流水驻无尘，掌下轩车日日新。谩向山头高举手，何曾招得路行人。
逼脸横颐咽复匀，也曾谗毁也伤神。自从鲁国潸然后，不是奸人即妇人。
铜梁路远草青青，此恨那堪枕上听。一种有冤犹可报，不如衔石叠沧溟。
让高泰伯开基日，贤见延陵复命时。未会子孙因底事，解崇台榭为西施。
男儿未必尽英雄，但到时来即命通。若使吴都犹王气，将军何处立殊功。
心如野鹿迹如萍，谩向人间性一灵。往事不知多少梦，夜来和酒一时醒。
兰亭醉客旧知闻，欲问平安隔海云。不是金陵钱太尉，世事谁肯更容身。
鳌背楼台拂白榆，此中槎客亦踟蹰。牢山道士无仙骨，却向人间作酒徒。
逐队随行二十春，曲江池畔避车尘。如今赢得将衰老，闲看人间得意人。
日夜潮声送是非，一回登眺一忘机。怜师好事无人见，不把兰芽染褐衣。
东望陈留日欲曛，每因刀笔想夫君。自从郭泰碑铭后，只见黄金不见文。
两府攀陪十五年，郡中甘雨幕中莲。一瓶犹是乌程酒，须对霜风度泫然。
结构叨冯柱石才，敢期幢盖此裴回。阳春曲调高谁和，尽日焚香倚隗台。
玳簪珠履愧非才，时凭阑干首重回。只待淮妖翦除后，别倾卮酒贺行台。
阑槛初成愧楚才，不知星彩尚迂回。风流孔令陶钧外，犹记山妖逼小台。
阴云薄雾上空虚，此夕清光已破除。只恐异时开霁后，玉轮依旧养蟾蜍。
潏潏寒光溅路尘，相传妖物此潜身。又应改换皮毛后，何处人间作好人。
策蹇南游忆楚朝，阴风淅淅树萧萧。不知无忌奸邪骨，又作何山野葛苗。
人人尽道事空王，心里忙于市井忙。惟有马当山上客，死门生路两相忘。
溪畔维舟问戴星，此中三害有图经。长桥可避南山远，却恐难防是最灵。
香筵酒散思朝散，偶向梧桐暗处闻。大底曲中皆有恨，满楼人自不知君。
锺陵醉别十馀春，重见云英掌上身。我未成名君未嫁，可能俱是不如人。
江南江北两风流，一作迷津一拜侯。至竟不如隋炀帝，破家犹得到扬州。
灾变儒生不合闻，谩将刀笔指乾坤。偶然留得阴阳术，闭却南门又北门。
数年铁甲定东瓯，夜渡江山瞻斗牛。今日朱方平殄后，虎符龙节十三州。
不论平地与山尖，无限风光尽被占。采得百花成蜜后，为谁辛苦为谁甜。
叠影重纹暎画堂，玉钩银烛共荧煌。会应得见神仙在，休下真珠十二行。
翡翠佳名世共稀，玉堂高下巧相宜。殷勤为嘱纤纤手，卷上银钩莫放垂。
钓船抛却异乡来，拟向何门用不才。日晚独登楼上望，马蹄车辙满尘埃。
月帐星房次第开，两情惟恐曙光催。时人不用穿针待，没得心情送巧来。
一簇青烟锁玉楼，半垂阑畔半垂沟。明年更有新条在，绕乱春风卒未休。
雉声角角野田春，试驻征车问水滨。数树枯桑虽不语，思量应合识秦人。
一二三四五六七，万木生芽是今日。远天归雁拂云飞，近水游鱼迸冰出。
馆陶园外雨初晴，绣毂香车入凤城。八尺家僮三尺棰，何知高祖要苍生。
中都九鼎勤英髦，渔钓牛蓑且遁逃。世祖升遐夫子死，原陵不及钓台高。
楼殿层层佳气多，开元时节好笙歌。也知道德胜尧舜，争奈杨妃解笑何。
翦项移秦势自雄，布衣还是负深功。寡妻稚女俱堪恨，却把馀杯奠蒯通。
击柱狂歌惨别颜，百年人事梦魂闲。李将军自嘉声在，不得封侯亦自闲。
芳草台边魂不归，野烟乔木弄残晖。可怜高祖清平业，留与闲人作是非。
马嵬山色翠依依，又见銮舆幸蜀归。泉下阿蛮应有语，这回休更怨杨妃。
把得闲书坐水滨，读来前事亦酸辛。莫言麈尾清谭柄，坏却淳风是此人。
斜阳澹澹柳阴阴，风袅寒丝映水深。不要向人夸素白，也知常有羡鱼心。
寒灯挑尽见遗尘，试沥椒浆合有神。莫恨高皇不终始，灭秦谋项是何人。
市箫声咽迹崎岖，雪耻酬恩此丈夫。霸主两亡时亦异，不知魂魄更无归。
已有清阴逼座隅，爱声仙客肯过无。陵迁谷变须高节，莫向人间作大夫。
篱外清阴接药阑，晓风交戛碧琅玕。子猷死后知音少，粉节霜筠谩岁寒。
西去休言蜀道难，此中危峻已多端。到头未会苍苍色，争得禁他两度谩。
欲芟荆棘种交棃，指画城中日恐迟。安得紫青磨镜石，与君闲处看荣衰。
根盘蛟蜃路藤萝，四面无尘辍棹过。得似吾师始惆怅，眼前终日有风波。
一阵孤军不复回，更无分别只荒堆。莫言赋分须如此，曾作文皇赤子来。
玉树歌声泽国春，累累辎重忆亡陈。垂衣端拱浑闲事，忍把江山乞与人。
废宫荒苑莫闲愁，成败终须要彻头。一种风流一种死，朝歌争得似扬州。
长途酒醒腊春寒，嫩蘂香英扑马鞍。不上寿阳公主面，怜君开得却无端。
高挂风瓢濯汉滨，土阶三尺愧清尘。可怜比屋堪封日，若到人间是众人。
穆满当年物外程，电腰风脚一何轻。如今纵有骅骝在，不得长鞭不肯行。
辽水华亭旧所闻，病中毛羽最怜君。稻粱且足身兼健，何必青云与白云。
天地工夫一不遗，与君声调借君緌。风栖露饱今如此，应忘当年滓浊时。
风帘淅淅漏灯痕，一半秋光此夕分。天为素娥孀怨苦，并教西北起浮云。
雨洒江声风又吹，扁舟正与睡相宜。无端戍鼓催前去，别却青山向晓时。
巧画蛾眉独出群，当时人道便承恩。经年不见君王面，落日黄昏空掩门。
泾溪石险人竞惧，终岁不闻倾覆人。却是平流无石处，时时闻说有沈沦。
楚水悠悠浸楚亭，楚南天地两无情。忍交孙武重泉下，不见时人说用兵。
十二三年就试期，五湖烟月奈相违。何如买取胡孙弄，一笑君王便著绯。
吕望当年展庙谟，直钩钓国更谁如。若教生在西湖上，也是须供使宅鱼。
也知有意吹嘘切，争奈人间善恶分。但是秕糠细微物，等闲抬举到青云。
墙下浓阴对此君，小山尖险玉为群。夜来解冻风虽急，不向寒城减一分。
暖气潜催次第春，梅花已谢杏花新。半开半落闲园里，何异荣枯世上人。
檐前飞雪扇前尘，千里移添上苑春。他日丁宁柿林院，莫宣恩泽与闲人。
馀声宛宛拂庭梅，通济渠边去又回。若使炀皇魂魄在，为君应合过江来。
黄土原边狡兔肥，犬如流电马如飞。灞陵老将无功业，犹忆当时夜猎归。
姓字看侵尺五天，芳菲占断百花鲜。马嵬好笑当时事，虚赚明皇幸蜀川。
金谷园中花正繁，坠楼从道感深恩。齐奴却是来东市，不为红儿死更冤。
陷却平阳为小怜，周师百万战长川。更教乞与红儿貌，举国山川不值钱。
一曲都缘张丽华，六宫齐唱后庭花。若教比并红儿貌，枉破当年国与家。
乐营门外柳如阴，中有佳人画阁深。若是五陵公子见，买时应不啻千金。
青丝高绾石榴裙，肠断当筵酒半醺。置向汉宫图画里，入胡应不数昭君。
斜凭栏杆醉态新，敛眸微盻不胜春。当时若遇东昏主，金叶莲花是此人。
匼匝千山与万山，碧桃花下景长闲。神仙得似红儿貌，应免刘郎忆世间。
越山重叠越溪斜，西子休怜解浣纱。得似红儿今日貌，肯教将去与夫差。
诏下人间觅好花，月眉云髻选人家。红儿若向当时见，系臂先封第一纱。
锋镝纵横不敢看，泪垂玉箸正汍澜。应缘近似红儿貌，始得深宫奉五官。
金缕浓薰百和香，脸红眉黛入时妆。当时便向乔家见，未敢将心在窈娘。
通宵甲帐散香尘，汉帝精神礼百神。若见红儿醉中态，也应休忆李夫人。
拔得芙蓉出水新，魏家公子信才人。若教瞥见红儿貌，不肯留情付洛神。
芳姿不合并常人，云在遥天玉在尘。因事爱思荀奉倩，一生闲坐枉伤神。
笔底如风思涌泉，赋中休谩说婵娟。红儿若在东家住，不得登墙尔许年。
一抹浓红傍脸斜，妆成不语独攀花。当时若是逢韩寿，未必埋踪在贾家。
树袅西风日半沈，地无人迹转伤心。阿娇得似红儿貌，不费长门买赋金。
五云高捧紫金堂，花下投壶侍玉皇。从到世人都不识，也应知有杜兰香。
戏水源头指旧踪，当时一笑也难逢。红儿若为回桃脸，岂比连催举五烽。
虢国夫人照夜玑，若为求得与红儿。醉和香态浓春睡，一树繁花偃绣帏。
知有持盈玉叶冠，剪云裁月照人寒。若使红儿风帽戴，直使瑶池会上看。
明媚何曾让玉环，破瓜年几百花颜。若教貌向南朝见，定却梅妆似等闲。
世事悠悠未足称，肯将闲事更争能。自从命向红儿去，不欲留心在裂缯。
自隐新从梦里来，岭云微步下阳台。含情一向春风笑，羞杀凡花尽不开。
舍却青娥换玉鞍，古来公子苦无端。莫言一匹追风马，天骥牵来也不看。
槛外花低瑞露浓，梦魂惊觉晕春容。凭君细看红儿貌，最称严妆待晓钟。
薄罗轻剪越溪纹，鸦翅低垂两鬓分。料得相如偷见面，不应琴里挑文君。
南国东邻各一时，后来惟有杜红儿。若教楚国宫人见，羞把腰身并柳枝。
照耀金钗簇腻鬟，见时直向画屏间。黄姑阿母能判剖，十斛明珠也是闲。
轻小休夸似燕身，生来占断紫宫春。汉皇若遇红儿貌，掌上无因著别人。
鹦鹉娥如裛露红，镜前眉样自深宫。稍教得似红儿貌，不嫁南朝沈侍中。
拟将心地学安禅，争奈红儿笑靥圆。何物把来堪比并，野塘初绽一枝莲。
浸草漂花遶槛香，最怜穿度乐营墙。殷勤留滞缘何事，曾照红儿一面妆。
雕阴旧俗骋婵娟，有个红儿赛洛川。常笑世人语虚诞，今朝自见火中莲。
渡口诸侬乐未休，竟陵西望路悠悠。石城有个红儿貌，两桨无因迎莫愁。
谁向深山识大仙，劝人山上引春泉。定知不及红儿貌，枉却工夫溉玉田。
倾国倾城总绝伦，红儿花下认真身。十年东北看燕赵，眼冷何曾见一人。
今时自是不谙知，前代由来岂见遗。一笑阳城人便惑，何堪教见杜红儿。
京口喧喧百万人，竞传河鼓谢星津。柰花似雪簪云髻，今日夭容是后身。
青史书时未是真，可能纤手却强秦。再三为谢齐皇后，要解连环别与人。
绣帐鸳鸯对刺纹，博山微暖麝微曛。诗成若有红儿貌，悔道当时月坠云。
薄粉轻朱取次施，大都端正亦相宜。只如花下红儿态，不籍城中半额眉。
妆成浑欲认前朝，金凤双钗逐步摇。未必慕容宫里伴，舞风歌月胜纤腰。
琥珀钗成恩正深，玉儿妖惑荡君心。莫教回首看妆面，始觉曾虚掷万金。
自有闲花一面春，脸檀眉黛一时新。殷勤为报梁家妇，休把啼妆赚后人。
轻梳小髻号慵来，巧中君心不用媒。可得红儿抛醉眼，汉皇恩泽一时回。
千里长江旦暮潮，吴都风俗尚纤腰。周郎若见红儿貌，料得无心念小乔。
月落潜奔暗解携，本心谁道独单栖。还缘交甫非良偶，不肯终身作羿妻。
汉皇曾识许飞琼，写向人间作画屏。昨日红儿花下见，大都相似更娉婷。
魏帝休夸薛夜来，雾绡云縠称身裁。红儿秀发君知否，倚槛繁花带露开。
晓月雕梁燕语频，见花难可比他人。年年媚景归何处，长作红儿面上春。
逗玉溅盆冬殿开，邀恩先赐夜明苔。红儿若是三千数，多少芳心似死灰。
画帘垂地紫金床，暗引羊车驻七香。若见红儿此中住，不劳盐筿洒宫廊。
苏小空匀一面妆，便留名字在钱塘。藏鸦门外诸年少，不识红儿未是狂。
一首长歌万恨来，惹愁漂泊水难回。崔徽有底多头面，费得微之尔许才。
昔年黄阁识奇章，爱说真珠似窈娘。若见红儿深夜态，便应休说绣衣裳。
凤折莺离恨转深，此身难负百年心。红儿若向隋朝见，破镜无因更重寻。
行绾秾云立暗轩，我来犹爱不成冤。当时若见红儿貌，未必邢相有此言。
总似红儿媚态新，莫论千度笑争春。任伊孙武心如铁，不办军前杀此人。
暖塘争赴荡舟期，行唱菱歌著艳词。为问东山谢丞相，可能诸妓胜红儿。
吴兴皇后欲辞家，泽国重台展曙华。今日红儿貌倾国，恐须真宰别开花。
陌上行人歌黍离，三千门客欲何之。若教麤及红儿貌，争取楼前斩爱姬。
休话如皋一笑时，金𩩉中臆锦离披。陋容枉把雕弓射，射尽春禽未展眉。
长恨西风送早秋，低眉深恨嫁牵牛。若同人世长相对，争作夫妻得到头。
谢娘休漫逞风姿，未必娉婷胜柳枝。闻道只因嘲落絮，何曾得似杜红儿。
总传桃叶渡江时，只为王家一首诗。今日红儿自堪赋，不须重唱旧来词。
巫山洛浦本无情，总为佳人便得名。今日雕阴有神艳，后来公子莫相轻。
几抛云髻恨金墉，泪洗花颜百战中。应有红儿些子貌，却言皇后长深宫。
倚槛还应有所思，半开东阁见娇姿。可中得似红儿貌，若遇韩朋好杀伊。
晓向妆台与画眉，镜中长欲助娇姿。若教得似红儿貌，走马章台任道迟。
练得霜华助翠钿，相期朝谒玉皇前。依稀有似红儿貌，方得吹箫引上天。
重门深掩几枝花，未胜红儿莫大夸。王相不能探物理，可能虚上短辕车。
前代休怜事可奇，后来还出有光辉。争知昼卧纱窗里，不见神人覆玉衣。
化羽尝闻赴九天，只疑尘世是虚传。自从一见红儿貌，始信人间有谪仙。
从道长陵小市东，巧将花貌占春风。红儿若是同时见，未必伊先入紫宫。
人间难免是深情，命断红儿向此生。不似前时李丞相，枉抛才力为莺莺。
凤舞香飘绣幕风，暖穿驰道百花中。还缘有似红儿貌，始道迎将入汉宫。
休道将军出世才，尽驱诸妓下歌台。都缘没个红儿貌，致使轻教后阁开。
冯媛须知住汉宫，将身只是解当熊。不闻有貌倾人国，争得今朝更似红。
能将一笑使人迷，花艳何须上大堤。疏属便同巫峡路，洛川真是武陵溪。
辞辇当时意可知，宠深还恐宠先衰。若教得似红儿貌，占却君恩自不疑。
三吴时俗重风光，未见红儿一面妆。好写妖娆与教看，便应休更话真娘。
波平楚泽浸星辰，台上君王宴早春。毕竟章华会中客，冠缨虚绝为何人。
红儿不向汉宫生，便使双成谩得名。疑是麻姑恼尘世，暂教微步下层城。
天碧轻纱只六铢，宛如含露透肌肤。便教汉曲争明媚，应没心情更弄珠。
共嗟含恨向衡阳，方寸花笺寄沈郎。不似红儿些子貌，当时争得少年狂。
浅色桃花亚短墙，不因风送也闻香。凝情尽日君知否，还似红儿淡薄妆。
火色樱桃摘得初，仙宫只有世间无。凝情尽日君知否，真似红儿口上朱。
宿雨初晴春日长，入帘花气静难忘。凝情尽日君知否，真似红儿舞袖香。
初月纤纤映碧池，池波不动独看时。凝情尽日君知否，真似红儿罢舞眉。
浓艳浓香雪压枝，袅烟和露晓风吹。红儿被掩妆成后，含笑无人独立时。
楼上娇歌袅夜霜，近来休数踏歌娘。红儿谩唱伊州遍，认取轻敲玉韵长。
金粟妆成扼臂环，舞腰轻薄瑞云间。红儿生在开元末，羞杀新丰谢阿蛮。
君看红儿学醉妆，夸裁宫襭砑裙长。谁能更把闲心力，比并当时武媚娘。
栀子同心裛露垂，折来深恐没人知。花前醉客频相问，不赠红儿赠阿谁。
云间翡翠一双飞，水上鸳鸯不暂离。写向人间百般态，与君题作比红诗。
旧恨长怀不语中，几回偷泣向春风。还缘不及红儿貌，却得生教入楚宫。
一舸春深指鄂君，好风从度水成纹。越人若见红儿貌，绣被应羞彻夜薰。
花落尘中玉堕泥，香魂应上窈娘堤。欲知此恨无穷处，长倩城乌夜夜啼。
东望青天周与秦，杏花榆叶故园春。野寺一倾寒食酒，晚来风景重愁人。
驻旌元师遗风在，击缶高人逸兴酣。水转巴文清溜急，山连蒙岫翠光涵。
晓啼珠露浑无力，绣簇罗襦不著行。若缀寿阳公主额，六宫争肯学梅妆。
解冻风来末上青，解垂罗袖拜卿卿。无端袅娜临官路，舞送行人过一生。
吴王宫里色偏深，一簇纤条万缕金。不愤钱塘苏小小，引郎松下结同心。
桥北桥南千万条，恨伊张绪不相饶。金羁白马临风望，认得羊家静婉腰。
狂雪随风扑马飞，惹烟无力被春欺。莫交移入灵和殿，宫女三千又妒伊。
袅翠笼烟拂暖波，舞裙新染麹尘罗。章华台畔隋堤上，傍得春风尔许多。
春来无处不闲行，楚润相看别有情。好是五更残酒醒，时时闻唤状头声。
曾随风水化凡鳞，安上门前一字新。闻道蜀江风景好，不知何似杏园春。
曾游方外见麻姑，说道君山此本无。云是昆仑山顶石，海风吹落洞庭湖。
短行轴了付三铨，休把新衔恼必先。今日便称前进士，好留春色与明年。
十口沟隍待一身，半年千里绝音尘。鬓毛如雪心如死，犹作长安下第人。
曾和秋雨驱愁入，却向春风领恨回。深谢灞陵堤畔柳，与人头上拂尘埃。
何事金舆不再游，翠鬟丹脸岂胜愁。重门深锁禁钟后，月满骊山宫树秋。
风含远思翛翛晚，日照高情的的秋。何事满江惆怅水，年年无语向东流。
泽国路岐当面苦，江城砧杵入心寒。不知白发谁医得，为问无情岁月看。
因将岁月离三岛，闲贮风烟在一壶。为问金乌头白后，人间流水却回无。
吴甸落花春漫漫，吴宫芳树晚沈沈。王孙不耐如丝雨，罥断春风一寸心。
风散古陂惊宿雁，月临荒戍起啼鸦。不堪吟断无人见，时复寒灯落一花。
偶为芳草无情客，况是青山有事身。一夕瓜洲渡头宿，天风吹尽广陵尘。
曾伴浮云归晚翠，犹陪落日泛秋声。世间无限丹青手，一片伤心画不成。
虞泉冬恨由来短，杨叶春期分外长。惆怅浮生不知处，明朝依旧出沧浪。
天上梦魂何杳杳，日宫消息太沈沈。君恩不似黄金井，一处团圆万丈深。
天上凤皇休寄梦，人间鹦鹉旧堪悲。平生心绪无人识，一只金梭万丈丝。
马嘶九陌年年苦，人语千门日日新。唯有终南寂无事，寒光不入帝乡尘。
天柱几条搘白日，天门几扇锁明时。阳春发处无根蒂，凭仗东风分外吹。
明月断魂清霭霭，平芜归思绿迢迢。人生莫遣头如雪，纵得春风亦不消。
阳羡溪声冷骇人，洞庭山翠晚凝神。天将金玉为风露，曾为高秋几度贫。
一条归梦朱弦直，一片离心白羽轻。明日灞陵新霁后，马头烟树绿相迎。
丁当玉佩三更雨，平帖金闺一觉云。明日薄情何处去，风流春水不知君。
霞衣重叠红蝉暖，云髻葱笼紫凤寒。天上少年分散后，一条烟水若为看。
云鸿宿处江村冷，独狖啼时海国阴。不会残灯无一事，觉来犹有向隅心。
一叶落时空下泪，三春归尽复何情。无人共得东风语，半日尊前计不成。
天上碧桃和露种，日边红杏倚云栽。芙蓉生在秋江上，不向东风怨未开。
竹帛烟消帝业虚，关河空锁祖龙居。坑灰未冷山东乱，刘项元来不读书。
懒修珠翠上高台，眉月连娟恨不开。纵使东巡也无益，君王自领美人来。
不知大厦许栖无，频已衔泥到座隅。曾与佳人并头语，几回抛却绣工夫。
北阙同云掩晓霞，东风春雪满山家。琼章定少千人和，银树先开六出花。
客愁不尽本如水，草色含情更无已。又觉春愁似草生，何人种在情田里。
月瓣团栾翦赭罗，长条排蘂缀鸣珂。倾阳一点丹心在，承得中天雨露多。
天北天南遶路边，托根无处不延绵。萋萋总是无情物，吹绿东风又一年。
𥱧筝箫管和琵琶，兴满金尊酒量赊。歌舞留春春似海，美人颜色正如花。
溪上芙蓉映醉颜，悲秋宋玉鬓毛斑。无情最恨东流水，暗逐芳年去不还。
会合无由叹久违，一年一度是缘非。而予愿乞天孙巧，五色纫针补衮衣。
金井凉生梧叶秋，闲看新月上帘钩。冰壶总忆人如玉，目断重云十二楼。
莎草江汀漫晚潮，翠华香扑水光遥。玉楼春暖笙歌夜，妆点花钿上舞翘。
紫云团影电飞瞳，骏骨龙媒自不同。骑过玉楼金辔响，一声嘶断落花风。
崚嶒高耸骨如山，远放春郊苜蓿间。百战沙场汗流血，梦魂犹在玉门关。
丹湖湖上送行舟，白雁啼残芦叶秋。采石江头旧时路，题诗还忆水边楼。
醉卧凉阴沁骨清，石床冰簟梦难成。月明午夜生虚籁，悮听风声是雨声。
郊外凌兢西复东，雪晴驴背兴无穷。句搜明月梨花内，趣入春风柳絮中。
新酒秦淮缩项鳊，凌霄花下共流连。别来客邸空翘首，细雨春风忆往年。
寒灯孤对拥青毡，牢落何如似客边。却忆花前酣后饮，醉呼明月上遥天。
客里逢春一惘然，梅花落尽柳如烟。无情最恨东来雁，底事音书不肯传。
细草铺茵绿满堤，燕飞晴日正迟迟。寻芳陌上花如锦，折得东风第一枝。
锦筝银甲响鹍弦，勾引春声上绮筵。醉倚阑干花下月，犀梳斜亸鬓云边。
楚云湘雨会阳台，锦帐芙蓉向夜开。吹罢玉箫春似海，一双彩凤忽飞来。
春江新水促归航，惜别花前酒漫觞。倒尽银瓶浑不醉，却怜和泪入愁肠。
谁知别易会应难，目断青鸾信渺漫。情似蓝桥桥下水，年来流恨几时干。
漏滴铜龙夜已深，柳梢斜月弄疏阴。满园芳草年年恨，剔尽灯花夜夜心。
夜合庭前花正开，轻罗小扇为谁裁。多情惊起双蝴蝶，飞入巫山梦里来。
忆别悠悠岁月长，酒兵无计敌愁肠。柔丝漫折长亭柳，绾得同心欲寄将。
杨柳青青映画楼，翠眉终日锁离愁。杜鹃啼落枝头月，多为伤春恨不休。
王母清歌玉琯悲，瑶台应有再来期。穆王不得重相见，恐为无端哭盛姬。
楚天遥望每长嚬，宋玉襄王尽作尘。不会瑶姬朝与暮，更为云雨待何人。
一室清羸鹤体孤，气和神莹爽冰壶。吴中高士虽求死，不那稽山有谢敷。
所忠无处访相如，风笈尘编迹尚馀。惟有孝标情最厚，一编遗在茂陵书。
绊惹春风别有情，世间谁敢鬬轻盈。楚王江畔无端种，饿损纤腰学不成。
昭烈遗黎死尚羞，挥刀斫石恨谯周。如何千载留遗庙，血食巴山伴武侯。
杏艳桃光夺晚霞，乐游无庙有年华。汉朝冠盖皆陵墓，十里宜春汉苑花。
鸟去云飞意不通，夜坛斜月转松风。君主寂虑无消息，却就闲人觅巨公。
振鹭翔鸾集禁闱，玉堂珠树莹风仪。不知新到灵和殿，张绪何如柳一枝。
颜色无因饶锦绣，馨香惟解掩兰荪。那堪更被烟蒙蔽，南国西施泣断魂。
数枝高柳带鸣鸦，一树山榴自落花。已是向来多泪眼，短亭回首在天涯。
野客乘轺非所宜，况将儒懦报戎机。锦江不识临邛酒，且免相如渴病归。
纷纷从此见花残，转觉长绳系日难。楼上有愁春不浅，小桃风雪凭阑干。
千载遗踪寄薜萝，沛中乡里旧山河。长陵亦是闲丘陇，异日谁知与仲多。
汉嗣安危系数君，高皇决意势难分。张良口辨周昌吃，同建储宫第一勋。
四汉储宫定不倾，可能园绮胜良平。举朝公将无全策，借请闲人羽翼成。
数载从军似武夫，今随戎捷气偏粗。汉皇若问何为者，免道高阳旧酒徒。
人世仙家本自殊，何须相见向中途。惊鸿瞥过游龙去，漫恼陈王一事无。
秋杪方攀玉树枝，隔年无计待春晖。自嫌暂作仙城守，不逐莺来共燕飞。
冯家旧宅闭柴关，修竹犹存潏水湾。应系星辰天上去，不留英骨葬人间。
千门万户鞠蒿藜，断烬遗垣一望迷。惆怅建章鸳瓦尽，夜来空见玉绳低。
何缘春恨贮离忧，欲入空门万事休。水月定中何所谓，也嚬眉黛托腮愁。
汉文穷相作前王，悭惜明珠不斗量。翡翠鲛鮹何所直，千裨万接上书囊。
尘土无因狎隐沦，青山一望每伤神。可能前岭空乔木，应有怀才抱器人。
朱雀街东半夜惊，楚魂湘梦两徒清。五更撩乱趋朝火，满口尘埃亦数声。
异乡丹旐已飘扬，一顾深知实未亡。任被褚裒泉下笑，重将北面哭真长。
麻衣穿穴两京尘，十见东堂绿桂春。今日竞飞杨叶箭，魏舒休作画筹人。
竹映风窗数阵斜，旅人愁坐思无涯。夜来留得江湖梦，全为干声似荻花。
柳短莎长溪水流，雨微烟暝立溪头。寒鸦闪闪前山去，杜曲黄昏独自愁。
严陵情性是真狂，抵触三公傲帝王。不怕旧交嗔僭越，唤他侯霸作君房。
草草招提强据鞍，周师乘胜莫回看。背城肯战知虚实，争奈人前忍笑难。
偏信由来惑是非，一言邪佞脱危机。张仪重入怀王手，驷马安车却放归。
月殿真妃下彩烟，渔阳追虏及汤泉。君王指点新丰树，几不亲留七宝鞭。
欲写愁肠愧不才，多情练漉已低摧。穷郊二月初离别，独傍寒村嗅野梅。
十顷狂风撼麹尘，缘堤照水露红新。世间花气皆愁绝，恰是莲香更恼人。
蝶恋晚花终不去，鸥逢春水固难飞。野人心地都无著，伴蝶随鸥亦不归。
才子南游多远情，闲舟荡漾任春行。新安江上长如此，何似新安太守清。
青帝于君事分偏，秾堆浮艳倚朱门。虽然占得笙歌地，将甚酬他雨露恩。
一阵风来一阵砂，有人行处没人家。黄河九曲冰先合，紫塞三春不见花。
石国胡儿向碛东，爱吹横笛引秋风。夜来云雨皆飞尽，月照平沙万里空。
生在巫山更向西，不知何事到巴溪。中宵为忆秋云伴，遥隔朱门向月啼。
桃花春色暖先开，明媚谁人不看来。可惜狂风吹落后，殷红片片点莓苔。
薛老峰头三个字，须知此与石齐生。直叫截断苍苔色，浮世人侪眼始明。
群玉诗名冠李唐，投诗换得校书郎。吟魂醉魄知何处，空有幽兰隔岸香。
建造上方藤影里，高僧往往似天台。不知名树檐前长，曾问道人岩下来。
尘压鸳鸯废锦机，满头空插丽春枝。东邻舞妓多金翠，笑翦灯花学画眉。
花月楼台近九衢，清歌一曲倒金壶。座中亦有江南客，莫向春风唱鹧鸪。
王孙莫把比荆蒿，九日枝枝近鬓毛。露湿秋香满池岸，由来不羡瓦松高。
忆子啼猿绕树哀，雨随孤櫂过阳台。波头未白人头白，瞥见春风滟滪堆。
何逊空堦夜雨平，朝来交直雨新晴。落花乱上花塼上，不忍和苔蹋紫英。
御沟春水绕闲坊，信马归来傍短墙。幽榭名园临紫陌，晚风时带牡丹香。
节去蜂愁蝶不知，晓庭还绕折残枝。自缘今日人心别，未必秋香一夜衰。
闲立春塘烟澹澹，静眠寒苇雨飕飕。渔翁归后汀沙晚，飞下滩头更自由。
半烟半雨江桥畔，暎杏映桃山路中。会得离人无限意，千丝万絮惹春风。
年来还未上丹梯，且著渔蓑谢故溪。落尽梨花春又了，破篱残雨晚莺啼。
未尝青杏出长安，豪士应疑怕牡丹。秪有退耕耕不得，茫然村落水吹残。
塞曲凄清楚水滨，声声吹出落梅春。须知风月千樯下，亦有葫芦河畔人。
举世何人肯自知，须逢精鉴定妍媸。若教嫫母临明镜，也道不劳红粉施。
花落江堤蔟暖烟，雨馀草色远相连。香轮莫辗青青破，留与愁人一醉眠。
乱飘僧舍茶烟湿，密洒歌楼酒力微。江上晚来堪画处，渔人披得一蓑归。
虽近曲江居古寺，旧山终忆九华峰。春来老病厌迎送，翦却牡丹栽野松。
水天春暗暮寒浓，船闭篷窗细雨中。闲道渔家酒初熟，夜来翻喜打头风。
扬子江头杨柳春，杨花愁杀渡江人。数声风笛离亭晚，君向潇湘我向秦。
松溪水色绿于松，每到松溪到暮钟。闲得心源秪如此，问禅何必向双峰。
旧游前事半埃尘，多向林中结净因。一念一炉香火里，后身唯愿似师身。
白头波上白头翁，家逐船移浦浦风。一尺鲈鱼新钓得，儿孙吹火荻花中。
向蜀还秦计未成，寒蛩一夜绕床鸣。愁眠不稳孤灯尽，坐听嘉陵江水声。
寒寺唯应我访师，人稀境静雪销迟。竹西落照侵窗好，堪惜归时落照时。
小巧功成雨藓斑，轩车日日扣松关。峨嵋咫尺无人去，却向僧窗看假山。
听经看画绕虚廊，风拂金𬬻待赐香。丞相未来春雪密，暂偷闲卧老僧床。
湛湛清江叠叠山，白云白鸟在其间。渔翁醉睡又醒睡，谁道皇天最惜闲。
莫厌九衢尘土间，秋晴满眼是南山。僧家未必全无事，道著访僧心且闲。
初尘芸阁辞禅阁，却访支郎是老郎。我趣转卑师趣静，数峰秋雪一𬬻香。
松上闲云石上苔，自嫌归去夕阳催。山门握手无他语，秪约今冬看雪来。
故国无心渡海潮，老禅方丈倚中条。夜深雨绝松堂静，一点山萤照寂寥。
危根瘦尽耸孤峰，珍重江僧好笔踪。得向游人多处画，却胜涧底作真松。
张生故国三千里，知者唯应杜紫微。君有君恩秋后叶，可能更羡谢玄晖。
泪湿孤鸾晓镜昏，近来方解惜青春。杏花杨柳年年好，不忍回看旧写真。
背霜南雁不到处，倚櫂北人初听时。梅雨满江春草歇，一声声在荔枝枝。
春云薄薄日辉辉，宫树烟深隔水飞。应为能歌系仙籍，麻姑乞与女真衣。
野格由来倦小池，惊飞却下碧江涯。月昏风急何处宿，秋岸萧萧黄苇枝。
春红秋紫绕池台，个个圆如济世财。雨后无端满穷巷，买花不得买愁来。
移舟水溅差差绿，倚槛风摇柄柄香。多谢浣溪人不折，雨中留得盖鸳鸯。
浓澹芳春满蜀乡，半随风雨断莺肠。浣花溪上堪惆怅，子美无心为发扬。
砌下芝兰新满径，门前桃李旧垂阴。却应回念江边草，放出春烟一寸心。
玉阶春冷未催班，暂拂尘衣就笏眠。孤立小心还自笑，梦魂潜绕御𬬻烟。
紫云重叠抱春城，廊下人稀唱漏声。偷得微吟斜倚柱，满衣花露听宫莺。
吾君英睿相君贤，其那寰区未晏然。明日翠华春殿下，不知何语可闻天。
平芜漠漠失楼台，昔日游人乱后来。寥落墙匡春欲暮，烧残宫树有花开。
见君失意我惆怅，记得当年落第情。出去无憀归又闷，花南慢打讲钟声。
推琴当酒度春阴，不解谋生秪解吟。舞蝶歌莺莫相试，老郎心是老僧心。
人间疏散更无人，浪兀孤舟酒兀身。芦笋鲈鱼抛不得，五陵珍重五湖春。
秋光不见旧亭台，四顾荒凉瓦砾堆。火力不能销地力，乱前黄菊眼前开。
何事文星与酒星，一时锺在李先生。高吟大醉三千首，留著人间伴月明。
一卷疏芜一百篇，名成未敢暂忘筌。何如海日生残夜，一句能令万古传。
七岁侍行湖外去，岳阳楼上敢题诗。如今寒晚无功业，何以胜任国士知。
一第由来是出身，垂名俱为国风陈。此生若不知骚雅，孤宦如何作近臣。
殷璠裁鉴英灵集，颇觉同才得旨深。何事后来高仲武，品题间气未公心。
风骚如线不胜悲，国步多艰即此时。爱日满堦看古集，秪应陶集是吾师。
攲枕高眠日午春，酒酣睡足最闲身。明朝会得穷通理，未必输他马上人。
翠岚迎步兴何长，笑领渔翁入醉乡。日暮渚田微雨后，鹭鹚闲暇稻花香。
承时偷喜负明神，务实那能得庇身。不会苍苍主何事，忍饥多是力耕人。
骚雅荒凉我未安，月和馀雪夜吟寒。相门相客应相笑，得句胜于得好官。
流水歌声共不回，去年天气旧亭台。梁尘寂寞燕归去，黄蜀葵花一朵开。
如此浮生更别离，可堪长恸送春归。潼江水上杨花雪，刚逐孤舟缭绕飞。
能消永日是摴蒱，坑堑由来似宦途。两掷未终楗橛内，座中何惜为呼卢。
毵毵金蕊扑晴空，举子魂惊落照中。今日老郎犹有恨，昔年相虐十秋风。
和烟和雨遮敷水，映竹映村连灞桥。撩乱春风耐寒令，到头赢得杏花娇。
水绕荒坟县路斜，耕人讶我久咨嗟。重来兼恐无寻处，落日风吹鼓子花。
强插黄花三两枝，还图一醉浸愁眉。半床斜月醉醒后，惆怅多于未醉时。
武德门前颢气新，雪融鸳瓦土膏春。夜来梦到宣麻处，草没龙墀不见人。
多虞难住人稀处，近耗浑无战罢碁。向阙归山俱未得，且沽春酒且吟诗。
闲披短褐杖山藤，头不是僧心是僧。坐睡觉来清夜半，芭蕉影动道场灯。
遮莫江头柳色遮，日浓莺睡一枝斜。女郎折得殷勤看，道是春风及第花。
寒步江村折得梅，孤香不肯待春催。满枝尽是愁人泪，莫𣨼朝来露湿来。
画堂帘卷张清宴，含香带雾情无限。春风爱惜未放开，柘枝鼓振红英绽。
江郡人稀便是村，踏青天气欲黄昏。春愁不破还成醉，衣上泪痕和酒痕。
柳丝牵水杏房红，烟岸人稀草色中。日暮一行高鸟处，依稀合是望春宫。
闲把罗衣泣凤皇，先朝曾教舞霓裳。春来却羡庭花落，得逐晴风出禁墙。
流水君恩共不回，杏花争忍扫成堆。残春未必多烟雨，泪滴闲堦长绿苔。
竹巷溪桥天气凉，荷开稻熟村酒香。唯忧野叟相回避，莫道侬家是汉郎。
宗人忽惠西山药，四味清新香助茶。爽得心神便骑鹤，何须烧得白朱砂。
远俗只凭淫祀切，多年平子固悠悠。江烟日午无箫鼓，直到如今咏四愁。
惊飞失势粉墙高，好个声音好羽毛。小婢不须催柘弹，且从枝上吃樱桃。
搢绅奔避复沦亡，消息春来到水乡。屈指故人能几许，月明花好更悲凉。
江天冬暖似花时，上国音尘杳未知。正被虫声喧老耳，今君又借薛能诗。
冷曹孤宦本相宜，山在墙南落照时。洗竹浇莎足公事，一来赢写一联诗。
日日池边载酒行，黄昏犹自遶黄英。重阳过后频来此，甚觉多情胜薄情。
散赋冗书高且奇，百篇仍有百篇诗。江湖休洒春风泪，十轴香于一桂枝。
时无韩柳道难穷，也觉天公不至公。看取年年金榜上，几人才气似扬雄。
绣轭香鞯夜不归，少年争惜最红枝。东风一阵黄昏雨，又到繁华梦觉时。
未敢分明赏物华，十年如见梦中花。游人过尽衡门掩，独自凭栏到日斜。
五陵豪侠笑为儒，将为儒生只读书。看取不成投笔后，谢安功业复何如。
秦国金陵王气全，一龙正道始东迁。兴亡竟不关人事，虚倚长淮五百年。
寸寸凌霜长劲条，路人犹笑未干霄。南园桃李虽堪羡，争奈春残又寂寥。
苍山遥遥江潾潾，路傍老尽没闲人。王孙不见草空绿，惆怅渡头春复春。
烟愁雨细云冥冥，杜兰香老三湘清。故山望断不知处，𫛸鴂隔花时一声。
分明三鸟下储胥，一觉钧天梦不如。争那白头方士到，茂陵红叶已萧疏。
三声戍角边城暮，万里乡心塞草春。莫学少年轻远别，陇关西少向东人。
家依楚塞穷秋别，身逐孤舟万里行。一曲巴歌半江月，便应消得二毛生。
海棠花底三年客，不见海棠花盛开。却向江南看图画，始惭虚到蜀城来。
得路直为霖济物，不然闲共鹤忘机。无端却向阳台畔，长送襄王暮雨归。
欢戚犹来恨不平，此中高下本无情。韩娥绝唱唐衢哭，尽是人间第一声。
秋入池塘风露微，晓开笼槛看初飞。满身金翠画不得，无限烟波何处归。
远辞岩窦泻潺潺，静拂云根别故山。可惜寒声留不得，旋添波浪向人间。
五千里外三年客，十二峰前一望秋。无限别魂招不得，夕阳西下水东流。
四朝十帝尽风流，建业长安两醉游。唯有一篇杨柳曲，江南江北为君愁。
朝朝车马如蓬转，处处江山待客归。若使人间少离别，杨花应合过春飞。
年年七夕渡瑶轩，谁道秋期有泪痕。自是人间一周岁，何妨天上只黄昏。
九重城外家书远，百里洲前客棹还。金印碧幢如见问，一生安稳是长闲。
襄阳好向岘亭看，人物萧条值岁阑。为报习家多置酒，夜来风雪过江寒。
越鸟巢边溪路断，秦人耕处洞门开。小桃花发春风起，千里江山一梦回。
江北不如南地暖，江南好断北人肠。燕脂桃颊棃花粉，共作寒梅一面妆。
细雨满江春水涨，好风留客野梅香。避秦不是无归意，一度逢花一断肠。
正怜香雪披千片，忽讶残霞覆一丛。还似妖姬长年后，酒酣双脸却微红。
蜂黄蝶粉两依依，狎宴临春日正迟。密旨不教江令醉，丽华微笑认皇慈。
垂老何时见弟兄，背灯愁泣到天明。不知短发能多少，一滴秋霖白一茎。
古木侵天日已沈，露华凉冷润衣襟。江城曛黑人行绝，唯有啼鸟伴夜砧。
天际霞光入水中，水中天际一时红。直须日观三更后，首送金乌上碧空。
万里清江万里天，一村桑柘一村烟。渔翁醉著无人唤，过午醒来雪满船。
一笼金线拂弯桥，几被儿童损细腰。无奈灵和标格在，春来依旧袅长条。
四序风光总是愁，鬓毛衰飒涕横流。此书未到心先到，想在孤城海岸头。
一园红艳醉坡陀，自地连梢簇蒨罗。蜀魄未归长滴血，秪应偏滴此丛多。
天长水远网罗稀，保得重重翠碧衣。挟弹小儿多害物，劝君莫近市朝飞。
齿如冰雪发如黳，几百年来醉似泥。不共世人争得失，卧床前有上天梯。
遐方不许贡珍奇，密诏唯教进荔枝。汉武碧桃争比得，枉令方朔号偷儿。
封开玉笼鸡冠湿，叶衬金盘鹤顶鲜。想得佳人微启齿，翠钗先取一双悬。
巧裁霞片裹神浆，崖蜜天然有异香。应是仙人金掌露，结成冰入蒨罗囊。
两地支离路八千，襟怀凄怆鬓苍然。乱来未必长团会，其奈而今更长年。
困极还应有甚通，难将粪壤掩神踪。斗间紫气分明后，擘地成川看化龙。
困极还应有日通，难将粪土掩神踪。但教出得丰城后，不是延津亦化龙。
卖卜严将卖饼孙，两贤高趣恐难伦。而今若有逃名者，应被品流呼差人。
鬓惹新霜耳旧聋，眼昏腰曲四肢风。交亲若要知形候，岚嶂烟中折臂翁。
长贪山水羡渔樵，自笑扬鞭趁早朝。今日建谿惊恐后，李将军画也须烧。
水自潺湲日自斜，尽无鸡犬有鸣鸦。千村万落如寒食，不见人烟空见花。
八年流落醉腾腾，点检行藏喜不胜。乌帽素餐兼施药，前生多恐是医僧。
山色依然僧已亡，竹间疏磬隔残阳。智灯已灭馀空烬，犹自光明照十方。
鳞差甲子渐衰迟，依旧年年困乱离。八月夜长乡思切，鬓边添得几茎丝。
阴沈天气连翩醉，摘索花枝料峭寒。拥鼻绕廊吟看雨，不知遗却竹皮冠。
鹅儿唼喋栀黄觜，凤子轻盈腻粉腰。深院下帘人昼寝，红蔷薇架碧芭蕉。
闲人倚柱笑雷公，又向深山霹怪松。必若有苏天下意，何如惊起武侯龙。
两岸绿芜齐似翦，掩映云山相向晚。船头独立望长空，日艳波光逼人眼。
侵晓乘凉偶独来，不因鱼跃见萍开。卷荷忽被微风触，泻下清香露一杯。
晓入江村觅钓翁，钓翁沈醉酒缸空。夜来风起闲花落，狼藉柴门鸟径中。
疾愈身轻觉数通，山无岚瘴海无风。阳精欲出阴精落，天地包含紫气中。
何曾解报稻粱恩，金距花冠气遏云。白日枭鸣无意问，唯将芥羽害同群。
碧玉眼睛云母翅，轻于粉蝶瘦于蜂。坐来迎拂波光久，岂是殷勤为蓼丛。
书墙暗记移花日，洗瓮先知酝酒期。须信闲人有忙事，早来冲雨觅渔师。
闻说经旬不启关，药窗谁伴醉开颜。夜来雪压村前竹，賸见溪南几尺山。
轻寒著背雨凄凄，九陌无尘未有泥。还是平时旧滋味，慢垂鞭袖过街西。
俟时轻进固相妨，实行丹心仗彼苍。萧艾转肥兰蕙瘦，可能天亦妒馨香。
一带清风入画堂，撼真珠箔碎玎珰。更看槛外霏霏雨，似劝须教醉玉觞。
揭起青𦪪上岸头，野花和雨冷修修。春江一夜无波浪，校得行人分外愁。
一炷心香洞府开，偃松皱涩半莓苔。水清无底山如削，始有仙人骑鹤来。
不悲霜露但伤春，孝理何因感兆民。景帝龙髯消息断，异香空见李夫人。
斜烟缕缕鹭鸶栖，藕叶枯香折野泥。有个高僧入图画，把经吟立水塘西。
三月伤心仍晦日，一春多病更阴天。雄豪亦有流年恨，况是离魂易黯然。
云横峭壁水平铺，渡口人家日欲晡。却忆往年看粉本，始知名画有工夫。
立意忘机机已生，可能朝市污高情。时人未会严陵志，不钓鲈鱼只钓名。
雁行斜拂雨村楼，帘下三重幕一钩。倚柱不知身半湿，黄昏独自未回头。
茶烟睡觉心无事，一卷黄庭在手中。敧枕卷帘江万里，舟人不语满帆风。
平生情趣羡渔师，此日烟江惬所思。肥鳜香秔小艛艓，断肠滋味阻风时。
戍旗青草接榆关，雨里幷州四月寒。谁会凭阑潜忍泪，不胜天际似江干。
猛风飘电黑云生，霎霎高林簇雨声。夜久雨休风又定，断云流月却斜明。
埽花虽恨夜来雨，把酒却怜晴后寒。吴质谩言愁得病，当时犹不凭阑干。
二月春风澹荡时，旅人虚对海棠棃。不如寄与星郎去，想得朝回正画眉。
流云溶溶水悠悠，故乡千里空回头。三更犹凭阑干月，泪满关山孤驿楼。
药诀棋经思致论，柳腰莲脸本忘情。频频强入风流坐，酒肆应疑阮步兵。
莫嫌谈笑与经过，却恐闲多病亦多。若遣心中无一事，不知争奈日长何。
眉山暗澹向残灯，一半云鬟坠枕棱。四体著人娇欲泣，自家揉损砑缭绫。
愁多却讶天凉早，思倦翻嫌夜漏迟。何处山川孤馆里，向灯弯尽一双眉。
从无入有云峰聚，已有还无电火销。销聚本来皆是幻，世间闲口漫嚣嚣。
梦啼呜咽觉无语，杳杳微微望烟浦。楼空客散燕交飞，江静帆飞日亭午。
鳀鱼苦笋香味新，杨柳酒旗三月春。风光百计牵人老，争奈多情是病身。
高在酒楼明锦幕，远随渔艇泊烟江。古来幽怨皆销骨，休向长门背雨窗。
浓烟隔帘香漏泄，斜灯映竹光参差。绕廊倚柱堪惆怅，细雨轻寒花落时。
方寸肤圆光致致，白罗绣屧红托里。南朝天子欠风流，却重金莲轻绿齿。
香侵蔽膝夜寒轻，闻雨伤春梦不成。罗帐四垂红烛背，玉钗敲著枕函声。
碧阑干外绣帘垂，猩血屏风画折枝。八尺龙须方锦褥，已凉天气未寒时。
院宇秋明日日长，社前一雁到辽阳。陇头针线年年事，不喜寒砧𢭏断肠。
清江碧草两悠悠，各自风流一种愁。正是落花寒食夜，夜深无伴倚南楼。
曾愁香结破颜迟，今见妖红委地时。若是有情争不哭，夜来风雨葬西施。
鞭梢乱拂暗伤情，踪迹难寻露草青。犹是玉轮曾辗处，一泓秋水涨浮萍。
悲歌泪湿澹胭脂，闲立风吹金缕衣。白玉堂东遥见后，令人斗薄画杨妃。
一夜清风动扇愁，背时容色入新秋。桃花脸里汪汪泪，忍到更深枕上流。
绣裙斜立正销魂，侍女移灯掩殿门。燕子不来花著雨，春风应自怨黄昏。
蹋青会散欲归时，金车久立频催上。收裙整髻故迟迟，两点深心各惆怅。
恻恻轻寒翦翦风，小梅飘雪杏花红。夜深斜搭秋千索，楼阁朦胧烟雨中。
庭树新阴叶未成，玉阶人静一蝉声。相风不动乌龙睡，时有娇莺自唤名。
学梳松鬓试新裙，消息佳期在此春。为要好多心转惑，遍将宜称问傍人。
夜短睡迟慵早起，日高方始出纱窗。中庭自摘青梅子，先向钗头戴一双。
髻根松慢玉钗垂，指点花枝又过时。坐久暗生惆怅事，背人匀却泪胭脂。
东乌西兔似车轮，劫火桑田不复论。唯有风光与踪迹，思量长是暗销魂。
信知尤物必牵情，一顾难酬觉命轻。曾把禅机销此病，破除才尽又重生。
动静防闲又怕疑，佯佯脉脉是深机。此身愿作君家燕，秋社归时也不归。
宫样衣裳浅画眉，晚来梳洗更相宜。水精鹦鹉钗头颤，举袂佯羞忍笑时。
袅雨拖风不自持，全身无力向人垂。玉纤折得遥相赠，便似观音手里时。
呵花贴鬓黏寒发，凝酥光透猩猩血。经过洛水几多人，唯有陈王见罗袜。
秋千打困解罗裙，指点醍醐索一尊。见客入来和笑走，手搓梅子映中门。
风流大抵是伥伥，此际相思必断肠。云薄月昏寒食夜，隔帘微雨杏花香。
风流大抵是伥伥，一度相思一断肠。云薄月昏寒食夜，隔帘微雨杏花香。
缉缀小诗钞卷里，寻思闲事到心头。自吟自泣无人会，肠断蓬山第一流。
雾为襟袖玉为冠，半似羞人半忍寒。别易会难长自叹，转身应把泪珠弹。
桃花脸薄难藏泪，柳叶眉长易觉愁。密迹未成当面笑，几回抬眼又低头。
半身映竹轻闻语，一手揭帘微转头。此意别人应未觉，不胜情绪两风流。
两重门里玉堂前，寒食花枝月午天。想得那人垂手立，娇羞不肯上秋千。
秦钗枉断长条玉，蜀纸虚留小字红。死恨物情难会处，莲花不肯嫁春风。
时光潜去暗凄凉，懒对菱花晕晓妆。初坼秋千人寂寞，后园青草任他长。
人许风流自负才，偷桃三度到瑶台。至今衣领胭脂在，曾被谪仙痛𫜪来。
愁来却讶天凉早，思倦翻嫌夜漏迟。何处山川孤馆里，向灯弯尽一双眉。
花前洒泪临寒食，醉里回头问夕阳。不管相思人老尽，朝朝容易下西墙。
前欢往恨分明在，酒兴诗情大半亡。还似墙西紫荆树，残花摘索映高塘。
年年长是阻佳期，万种恩情只自知。春色转添惆怅事，似君花发两三枝。
残梦依依酒力馀，城头画角伴啼乌。平明未卷西楼幕，院静时闻响辘轳。
天上梦魂何杳杳，宫中消息太沈沈。君恩不似黄金井，一处团圆万丈深。
天上凤皇休寄梦，人间鹦鹉旧堪悲。平生心绪无人识，一只金梭万丈丝。
桂树秋来风满枝，碧岩归日免乖期。故人尽向蟾宫折，独我攀条欲寄谁。
不傲南窗且采樵，干松每带湿云烧。庖厨却得长兼味，三秀芝根五术苗。
万事翛然只有棋，小轩高净簟凉时。阑珊半局和微醉，花落中庭树影移。
无邻无里不成村，水曲云重掩石门。何用深求避秦客，吾家便是武陵源。
古原荒庙揜莓苔，何处喧喧鼓笛来。日暮鸟归人散尽，野风吹起纸钱灰。
去年花下把金卮，曾赋杨花数句诗。回首朱门闭荒草，如今愁到牡丹时。
东阁无人事渺茫，老僧持钵过丹阳。十年栖止如何报，好与南谯剩炷香。
始怜春草细霏霏，不觉秋来绿渐稀。惆怅撷芳人散尽，满园烟露蝶高飞。
天下有水亦有山，富春山水非人寰。长川不是春来绿，千峰倒影落其间。
小亭前面接青崖，白石交加衬绿苔。日暮松声满阶砌，不关风雨鹤归来。
非明非暗朦朦月，不暖不寒慢慢风。独卧空床好天气，平生闲事到心中。
四郊飞雪暗云端，唯此宫中落旋干。绿树碧檐相掩映，无人知道外边寒。
长生秘殿倚青苍，拟敌金庭不死乡。无奈逝川东去急，秦陵松柏满残阳。
玉树声沉战舰收，万家冠盖入中州。秪应江令偏惆怅，头白归来是客游。
松间小槛接波平，月澹烟沉暑气清。半夜水禽栖不定，绿荷风动露珠倾。
云供片段月供光，贫女寒机枉自忙。莫道不蚕能致此，海边何事有扶桑。
暮去朝来无定期，桑田长被此声移。蓬莱若探人间事，一日还应两度知。
繁红落尽始凄凉，直道忘忧也未忘。数朵殷红似春在，春愁特此系人肠。
衡门一别梦难稀，人欲归时不得归。长忆去年寒食夜，杏花零落雨霏霏。
南北东西似客身，远峰高鸟自为邻。清歌一曲犹能住，莫道无心胜得人。
中原无鹿海无波，凤辇鸾旗出幸多。今日故宫归寂寞，太平功业在山河。
渔阳烽火照函关，玉辇匆匆下此山。一曲羽衣听不尽，至今遗恨水潺潺。
上皇銮辂重巡游，雨泪无言独倚楼。惆怅眼前多少事，落花明月满宫秋。
别殿和云鏁翠微，太真遗像梦依依。玉皇揜泪频惆怅，应叹僧繇彩笔飞。
冀州飞檄傲英雄，却把文辞事邺宫。纵道笔端由我得，九泉何面见袁公。
十二亭亭占晓光，隋家浪说有迷藏。仲宣题尽平生恨，别处应难看屋梁。
和烟和露一丛花，担入宫城许史家。惆怅东风无处说，不教闲地著春华。
世路升沉合自安，故人何必苦相干。涂穷始解东归去，莫过严光七里滩。
春红始谢又秋红，息国亡来入楚宫。应是蜀冤啼不尽，更凭颜色诉西风。
雨馀林外夕烟沉，忽有蛙声伴客吟。莫怪闻时倍惆怅，稚圭蓬荜在山阴。
依依脉脉两如何，细以轻丝渺似波。月不长圆花易落，一生惆怅为伊多。
秋拂湖光一镜开，庾郎兰棹好徘徊。遥知月落酒醒处，五十弦从波上来。
红杏花时辞汉苑，黄梅雨里上淮船。雨迎花送长如此，辜负东风十四年。
往岁知君侍武皇，今来何用紫罗囊。都缘有意重熏裛，更洒江毫上玉堂。
鸾龙一夜降昆丘，遗庙千年枕碧流。赚得武皇心力尽，忍看烟草茂陵秋。
洛阳寒食苦多风，扫荡春华一半空。莫道芳蹊尽成实，野花犹有未开丛。
悲秋应亦抵伤春，屈宋当年并楚臣。何事从来好时节，只将惆怅付词人。
万缘销尽本无心，何事看花恨却深。都是支郎足情调，坠香残蘂亦成吟。
韩魏同谋反复深，晋阳三板免成沉。赵衰当面何须恨，不把干将访负心。
偶逢戎旅战争日，岂是明时放逐臣。不用裁诗苦惆怅，风雷看起卧龙身。
霞低水远碧翻红，一棹无边落照中。说示北人应不爱，锦遮泥健马追风。
清香无以敌寒梅，可爱他乡独看来。为忆故溪千万树，几年辜负雪中开。
烟为行止水为家，两两三三睡暖沙。为谢离鸾兼别鹄，如何禁得向天涯。
不鬬秾华不占红，自飞晴野雪蒙蒙。百花长恨风吹落，唯有杨花独爱风。
凿河千里走黄沙，沙殿西来动日华。可道新声是亡国，且贪惆怅后庭花。
月里青山淡如画，露中黄叶飒然秋。危栏倚遍都无寐，秪恐星河堕入楼。
百里烟尘散杳冥，新平一隰草青青。八公山石君知否，休更中原作彗星。
吴台越峤两分津，万万樯乌簇夜云。吟尽长江一江月，更无人似谢将军。
负谴虽安不敢安，叠猿声里独之官。莫将彩笔闲抛掷，更待淮王诏草看。
片帆飞入峡云深，带雨兼风动楚吟。何似玉堂裁诏罢，月斜𫛛鹊漏沈沈。
故人言别倍依依，病里班荆苦忆违。明日柳亭门外路，不知谁赋送将归。
六载抽毫侍禁闱，可堪多病决然归。五陵年少如相问，阿对泉头一布衣。
穉珪伦鉴未精通，只把蛙声鼓吹同。君听月明人静夜，肯饶天籁与松风。
结得茆檐瞰碧溪，闲云之外不同栖。犹嫌未远函关道，正睡刚闻报晓鸡。
清溪见底露苍苔，密竹垂藤鏁不开。应是仙家在深处，爱流花片引人来。
曾抛钓渚入秦关，今却持竿傍碧滩。认得旧溪兼旧意，恰如羊祜识金环。
石臼山头有一僧，朝无香积夜无灯。近嫌俗客知踪迹，拟向中方断石层。
碍竹妨花一径幽，攀援可到玉峰头。若教须作康庄好，更有高车驷马忧。
早于批𫛥巧于莺，故国春林足此声。今在天涯别馆里，为君沽酒复何情。
西南古刹近芳林，偶得高秋试一吟。无限黄花衬黄叶，可须春月始伤心。
碧嶂为家烟外栖，衔红啄翠入芳蹊。可能知我心无定，频袅花枝拂面啼。
贯珠一夜奏累累，尽是荀家旧教词。落尽梁尘肠不断，九原谁报小怜知。
竹引丝随袅翠楼，满筵惊动玉关秋。何人借与丹青笔，画取当时八字愁。
宣呼昼入蘂珠宫，玉女窗扉薄雾笼。待得华胥春梦觉，半竿斜日下厢风。
才非贾傅亦迁官，五月驱羸上七盘。从此自知身计定，不能回首望长安。
七盘岭上一长号，将谓青天鉴郁陶。近日青天都不鉴，七盘应是未高高。
饭稻羹菰晓复昏，碧滩声里长诸孙。应嗟独上涔阳客，排比椒浆奠楚魂。
惊魂往往坐疑飘，便好为文慰寂寥。若待清湘葬鱼了，纵然招得不堪招。
无路能酬国士恩，短亭寂寂到黄昏。回肠一寸危如线，赖得商山未有猿。
休公为我设兰汤，方便教人学洗肠。自觉尘缨顿潇洒，南行不复问沧浪。
翠翘红颈覆金衣，滩上双双去又归。长短死生无两处，可怜黄鹄爱分飞。
一曲两曲涧边草，千枝万枝村落花。携筇深去不知处，几叹山阿隔酒家。
玉堂全不限常朝，卧待重城宿雾销。翻忆故山深雪里，满炉枯柏带烟烧。
粉红轻浅靓妆新，和露和烟别近邻。万一有情应有恨，一年荣落两家春。
太尉园林两树春，年年奔走探花人。今来独倚荆山看，回首长安落战尘。
云绽霞铺锦水头，占春颜色最风流。若教更近天街种，马上多逢醉五侯。
巴字江流一棹回，紫袈裟是禁中裁。如从十二峰前过，莫赋佳人殊未来。
染不成干画未销，霏霏拂拂又迢迢。曾从建业城边路，蔓草寒烟鏁六朝。
本是沧洲把钓人，无端三署接清尘。从来不解长流涕，也渡湘漓作逐臣。
苍黄负谴走商颜，保得微躬出武关。今夜青云驿前月，伴吟应到落西山。
年年春恨化冤魂，血染枝红压叠繁。正是西风花落尽，不知何处认啼痕。
迎愁敛黛一声分，吊屈江边日暮闻。何事遏云翻不定，自缘踪迹爱行云。
满树和娇烂漫红，万枝丹彩灼春融。何当结作千年实，将示人间造化工。
嫩如新竹管初齐，粉腻红轻样可携。谁与诗人偎槛看，好于笺墨并分题。
本学多情刘武威，寻花傍水看春晖。无端遇著伤心事，赢得凄凉索漠归。
窠居过后更何人，传得如来法印真。昨日祝融峰下见，草衣便是雪山□。
一楪毡根数十皴，盘中犹更有红鳞。早知文字多辛苦，悔不当初学冶银。
马嵬烟柳正依依，重见銮舆幸蜀归。泉下阿蛮应有语，这回休更怨杨妃。
微雨微风寒食节，半开半合木兰花。看花倚柱终朝立，却似凄凄不在家。
春风昨夜到榆关，故国烟花想已残。少妇不知归不得，朝朝应上望夫山。
卢龙塞外草初肥，雁乳平芜晓不飞。乡国近来音信断，至今犹自著寒衣。
八月霜飞柳半黄，蓬根吹断雁南翔。陇头流水关山月，泣上龙堆望故乡。
朔风吹雪透刀瘢，饮马长城窟更寒。半夜火来知有敌，一时齐保贺兰山。
山前无数碧琅玕，一迳清森五月寒。世上何人怜苦节，应须细问子猷看。
冻蘂凝香色艳新，小山深坞伴幽人。知君有意凌寒色，羞共千花一样春。
大河波浪激潼关，青兕胡为伏此山。遥想楚王云梦泽，蜺旌羽盖定空还。
年逾知命志尤坚，独向青山更绝编。天下有山山有水，养蒙肥遁正翛然。
惠施徒自学多方，谩说观鱼理未长。不得庄生濠上旨，江湖何以见相忘。
六月清凉绿树阴，小亭高卧涤烦襟。羲皇向上何人到，永日时时弄素琴。
野人心地本无机，为爱茅檐倚翠微。尽日尊前谁是客，秋山含水有清辉。
妙理难观旨甚深，欲知无欲是无心。茅庵不异人间世，河上真人自可寻。
自知无业致吾君，只向春山弄白云。已共此山私断当，不须转辙重移文。
盘崖蹙缩似灵龟，鬼谷先生隐遁时。不独卷怀经世志，白云流水是心期。
君阳山下足春风，满谷仙桃照水红。何必武陵源上去，涧边好过落花中。
小圃初晴风露光，含桃花发满山香。看花对酒心无事，倍觉春来白日长。
二月山家谷雨天，半坡芳茗露华鲜。春醒酒病兼消渴，惜取新芽旋摘煎。
岭上青松手自栽，已能苍翠映莓苔。岁寒本是君家事，好送清风月下来。
芳草霏霏遍地齐，桃花脉脉自成谿。也知百舌多言语，任向春风尽意啼。
一径秾芳万蘂攒，风吹雨打未摧残。怜君尽向高枝发，应为行人要整冠。
落落飞鸿渐始盘，青云起处剩须看。如今天路多矰缴，纵使衔芦去也难。
山岭依稀偃月形，数层倚石叠空青。几回雪夜寒光积，直似金光照户庭。
笔下龙蛇似有神，天池雷雨变逡巡。寄言昔日不龟手，应念江头洴澼人。
我眠青嶂弄澄潭，君戴貂蝉白玉𥮾。应向谢公楼上望，九华山色在西南。
危峰抹黛夹晴川，树簇红英草碧烟。樵客云僧两无事，此中堪去觅灵仙。
夫戍萧关妾在吴，西风吹妾妾忧夫。一行书信千行泪，寒到君边衣到无。
鹅湖山下稻粱肥，豚栅鸡栖半掩扉。桑柘影斜春社散，家家扶得醉人归。
雨前初见花间蘂，雨后兼无叶里花。蛱蝶飞来过墙去，却疑春色在邻家。
忆昔争游曲水滨，未春长有探春人。游春人尽空池在，直至春深不似春。
邻笛寒吹日落初，旧居今已别人居。乱来儿侄皆分散，惆怅僧房认得书。
八蚕薄絮鸳鸯绮，半夜佳期并枕眠。钟动红娘唤归去，对人匀泪拾金钿。
李夫人病已经秋，汉武看来不举头。得所浓华销歇尽，楚魂湘血一生休。
谢家池馆花笼月，萧寺房廊竹飐风。夜半酒醒凭槛立，所思多在别离中。
隋师战舰欲亡陈，国破应难保此身。诀别徐郎泪如雨，镜鸾分后属何人。
七夕琼筵随事陈，兼花连蒂共伤神。蜀王殿里三更月，不见骊山私语人。
夜寒春病不胜怀，玉瘦花啼万事乖。薄幸檀郎断芳信，惊嗟犹梦合欢鞋。
呜咽离声管吹秋，妾身今日为君休。齐奴不说平生事，忍看花枝谢玉楼。
青丝一绺堕云鬟，金翦刀鸣不忍看。持谢君王寄幽怨，可能从此住人间。
陈宫兴废事难期，三阁空馀绿草基。狎客沦亡丽华死，他年江令独来时。
晨肇重来路已迷，碧桃花谢武陵溪。仙山目断无寻处，流水潺湲日渐西。
少卿降北子卿还，朔野离觞惨别颜。却到茂陵唯一恸，节毛零落鬓毛斑。
梦里分明入汉宫，觉来灯背锦屏空。紫台月落关山晓，肠断君恩信画工。
人寰急景如波委，客路浮云似盖轻。回首故山天外碧，十年无计却归耕。
门前樵径连江寺，岸下渔矶系海槎。待到秋深好时节，与君长醉隐侯家。
身虽一旦尘中老，名拟三清会里题。二午九斋馀日在，请君相伴醉如泥。
金徽玉轸韵泠然，言下浮生指下泉。恰称秋风西北起，一时吹入碧湘烟。
扶持一疏满遗编，汉陛前头正少年。谁道恃才轻绛灌，却将惆怅吊湘川。
雪霁凝光入坐寒，天明犹自卧袁安。貂裘穿后鹤氅敝，自此风流不足看。
金风渐利露珠团，广陌长堤黛色残。水殿狂游隋炀帝，一千馀里可堪看。
香红嫩绿正开时，冷蝶饥蜂两不知。此际最宜何处看，朝阳初上碧梧枝。
浅绛浓香几朵匀，日镕金铸万家新。堪疑刘宠遗芳在，不许山阴父老贫。
人间路霭青天半，鳌岫云生碧海涯。虽抱雕笼密扃钥，可能长在叔伦家。
千里江山陪骥尾，五更风水失龙鳞。昨夜浣花溪上雨，绿杨芳草为何人。
去岁曾经此县城，县民无口不冤声。今来县宰加朱绂，便是生灵血染成。
辞赋文章能者稀，难中难者莫过诗。直应吟骨无生死，祗我前身是阿谁。
我屋汝嫌低不住，雕梁画阁也知宽。大须稳择安巢处，莫道巢成却不安。
珠明玉润尽惊人，不称寒门不称贫。若向吾唐作双瑞，便同祥凤与祥麟。
耒阳山下伤工部，采石江边吊翰林。两地荒坟各三尺，却成开解哭君心。
交朋来哭我来歌，喜傍山家葬荔萝。四海十年人杀尽，似君埋少不埋多。
粉色全无饥色加，岂知人世有荣华。年年道我蚕辛苦，底事浑身着苎麻。
草靸无尘心地闲，静随猿鸟过寒暄。眼昏齿落看经遍，却向僧中总不言。
雨匀紫菊丛丛色，风弄红蕉叶叶声。北畔是山南畔海，祗堪图画不堪行。
丹雘传真未得真，那知筋骨与精神。祗今恃骏凭毛色，绿耳骅骝赚杀人。
利门名路两何凭，百岁风前短焰灯。祗恐为僧僧不了，为僧得了总输僧。
世间多少能诗客，谁是无愁得睡人。自我夜来霜月下，到头吟魄始终身。
山雨溪风卷钓丝，瓦瓯篷底独斟时。醉来睡着无人唤，流下前溪也不知。
世人贪利复贪荣，来向湖边始至诚。男子登舟与登陆，把心何不一般行。
无子无孙一病翁，将何筋力事耕农。官家不管蓬蒿地，须勒王租出此中。
童子为僧今白首，暗锄心地种闲情。时将旧衲添新线，披坐披行过一生。
田不曾耕地不锄，谁人闲散得如渠。渠将底物为香饵，一度抬竿一个鱼。
桑柘穷头三四家，挂罾垂钓是生涯。秋风忽起溪滩白，零落岸边芦荻花。
满城罗绮拖春色，几处笙歌揭画楼。江上有家归未得，眼前花是眼前愁。
白发星星筋力衰，种田犹自伴孙儿。官苗若不平平纳，任是丰年也受饥。
故友别来三四载，新诗吟得百馀篇。夜来江上秋无月，恨不相逢在雪天。
无况青云有恨身，眼前花似梦中春。浮生七十今三十，已是人间半世人。
不假东风次第吹，笔匀春色一枝枝。由来画看胜栽看，免见朝开暮落时。
二雏毛骨秀仍奇，小小能吟大大诗。想得月中仙桂树，各从生日长新枝。
坏屋不眠风雨夜，故园无信水云秋。病中枕上谁相问，一一蝉声槐树头。
一更更尽到三更，吟破离心句不成。数树秋风满庭月，忆君时复下堦行。
三湘月色三湘水，浸骨寒光似练铺。一夜寒鸿来不住，故乡书信半年无。
蒹葭月冷时闻雁，杨柳风和日听莺。水涉山行二年客，就中偏怕雨船声。
四海兵戈无静处，人家废业望烽烟。九华道士浑如梦，犹向尊前笑揭天。
身未立间终日苦，身当立后几年荣。万般不及僧无事，共水将山过一生。
枿坐云游出世尘，兼无缾钵可随身。逢人不说人间事，便是人间无事人。
泾溪石险人兢慎，终岁不闻倾覆人。却是平流无石处，时时闻说有沈沦。
三伏闭门披一衲，兼无松竹荫房廊。安禅不必须山水，灭得心中火自凉。
苍翠云峰开俗眼，泓澄烟水浸尘心。唯将道业为芳饵，钓得高名直至今。
日午离筵到夕阳，明朝秦地与吴乡。同年多是长安客，不信行人欲断肠。
一般毛羽结群飞，雨岸烟汀好景时。深水有鱼衔得出，看来却是鹭鹚饥。
野人于我有何情，半掩柴门向月明。深夜欲眠眠未著，一丛寒木一猿声。
暮天新雁起汀洲，红蓼花疏水国秋。想得故园今夜月，几人相忆在江楼。
丈夫三十身如此，疲马离乡懒著鞭。槐柳路长愁杀我，一枝蝉到一枝蝉。
月华星彩坐来收，岳色江声暗结愁。半夜灯前十年事，一时和雨到心头。
巢湖春涨喻溪深，才过东关见故林。莫道南来总无利，水亭山寺二年吟。
粝食麤衣随分过，堆金积帛欲如何。百年身后一丘土，贫富高低争几多。
楚天空阔月成轮，蜀魄声声似告人。啼得血流无用处，不如缄口过残春。
吟尽三更未著题，竹风松雨共凄凄。此时若有人来听，始觉巴猿不解啼。
荒凉客舍眠秋色，砧杵家家弄月明。不及巴山听猿夜，三声中有不愁声。
人说马当波浪险，我经波浪似通衢。大凡君子行藏是，自有龙神卫过湖。
贪残官吏虔诚谒，毒害商人沥胆过。祗怕马当山下水，不知平地有风波。
九江连海一般深，未必船经庙下沈。头上苍苍没瞒处，不如平取一生心。
同是乾坤事不同，雨丝飞洒日轮中。若教阴郎长相似，争表梁王造化功。
自小刺头深草里，而今渐觉出蓬蒿。时人不识凌云木，直待凌云始道高。
九华山色真堪爱，留得高僧尔许年。听我吟诗供我酒，不曾穿得判斋钱。
自小栖玄到老闲，如云如鹤住应难。溪山不必将钱买，赢得来来去去看。
前程渐觉风光好，琪花片片粘瑶草。有人遗我五色丹，一粒吞之后天老。
青童递酒金觞疾，列坐红霞神气逸。笑说留连数日间，已是人间一千日。
瑶台绛节游皆遍，异果奇花香扑面。松窗梦觉却神清，残月林前三两片。
力微皇帝谤天嗣，太武凶残人所畏。一朝𦍩𦍠飞上天，子孙尽作河鱼饵。
蝉噪古槐疏叶下，树衔斜日映孤城。欲知潘鬓愁多少，一夜新添白数茎。
海燕双飞意若何，曲梁呕嘎语声多。茅檐不必嫌卑陋，犹胜吴宫𦶟尔窠。
牡丹妖艳乱人心，一国如狂不惜金。曷若东园桃与李，果成无语自垂阴。
泻雾倾烟撼撼雷，满山风雨助喧豗。争知不是青天阙，扑下银河一半来。
郏鄏城高门倚天，九重踪迹尚依然。须知道德无关锁，一闭乾坤一万年。
锦翼花冠安在哉，雄飞雌伏尽尘埃。一双童子应惆怅，不见真人更猎来。
秦筑长城比铁牢，蕃戎不敢过临洮。焉知万里连云色，不及尧阶三尺高。
市西楼店金千秤，渭北田园粟万锺。儿被杀伤妻被虏，一身随驾到三峰。
尽日看云首不回，无心都大似无才。可怜光彩一片玉，万里晴天何处来。
欲洗霜翎下涧边，却嫌菱刺污香泉。沙鸥浦雁应惊讶，一举扶摇直上天。
片片飞来静又闲，楼头江上复山前。飘零尽日不归去，点破清光万里天。
扶桑已在渺茫中，家在扶桑东更东。此去与师谁共到，一船明月一帆风。
何用岩栖隐姓名，一壶春酎可忘形。伯伦若有长生术，直到如今醉未醒。
晴烟漠漠柳毵毵，不那离情酒半酣。更把玉鞭云外指，断肠春色在江南。
黄金日日销还铸，仙桂年年折又生。兔走乌飞如未息，路尘终见泰山平。
乱云如兽出山前，细雨和风满渭川。尽日空蒙无所见，雁行斜去字联联。
不向烟波狎钓舟，强亲文墨事儒丘。长安十二槐花陌，曾负秋风多少秋。
九重天子去蒙尘，御柳无情依旧春。今日不关妃妾事，始知辜负马嵬人。
王母堦前种几株，水精帘外看如无。只应汉武金盘上，泻得珊珊白露珠。
虞舜南巡去不归，二妃相誓死江湄。空留万古香魂在，结作双葩合一枝。
二年音信阻湘潭，花下相思酒半酣。记得竹斋风雨夜，对床孤枕话江南。
睡觉寒炉酒半消，客情乡梦两遥遥。无人为我磨心剑，割断愁肠一寸苗。
章华台下草如烟，故郢城头月似弦。惆怅楚宫云雨后，露啼花笑一年年。
箫韶九奏韵凄锵，曲度虽高调不伤。却见孤村明月夜，一声牛笛断人肠。
蜀魄湘魂万古悲，未悲秦相死秦时。临刑莫恨仓中鼠，上蔡东门去自迟。
感君情重惜分离，送我殷勤酒满卮。不是不能判酩酊，却忧前路酒醒时。
主人西游去不归，满溪春雨长春薇。怪来马上诗情好，印破青山白鹭飞。
何用辛勤礼佛名，我从无得到真庭。寻思六祖传心印，可是从来读藏经。
和烟和露雪离披，金蘂红须尚满枝。十日笙歌一宵梦，苎萝因雨失西施。
谁谓伤心画不成，画人心逐世人情。君看六幅南朝事，老木寒云满故城。
羡尔无知野性真，乱搔蓬发笑看人。闲冲暮雨骑牛去，肯问中兴社稷臣。
谁氏园林一簇烟，路人遥指尽长叹。桑田稻泽今无主，新犯香醪没入官。
又解征帆落照中，暮程还过秣陵东。二年辛苦烟波里，赢得风姿似钓翁。
鹿巾藜杖葛衣轻，雨歇池边晚吹清。正是如今江上好，白鳞红稻紫莼羹。
别筵人散酒初醒，江步黄昏雨雪零。满坐绮罗皆不见，觉来红树背银屏。
江雨霏霏江草齐，六朝如梦鸟空啼。无情最是台城柳，依旧烟笼十里堤。
当年此树正花开，五马仙郎载酒来。李白已亡工部死，何人堪伴玉山颓。
已闻三世没军营，又见儿孙学战争。见尔此言堪恸哭，遣予何日望时平。
曾为流离惯别家，等闲挥袂客天涯。灯前一觉江南梦，惆怅起来山月斜。
散骑萧萧下太行，远从吴会去陈仓。斜风细雨江亭上，尽日凭栏忆楚乡。
白云红树𡵻㟍东，名鸟群飞古画中。仙吏不知何处隐，山南山北雨蒙蒙。
风雨萧萧欲暮秋，独携孤剑塞垣游。如今虏骑方南牧，莫过阴关第一州。
送君同上酒家楼，酩酊翻成一笑休。正是落花饶怅望，醉乡前路莫回头。
天涯方叹异乡身，又向天涯别故人。明日五更孤店月，醉醒何处泪霑巾。
年年春日异乡悲，杜曲黄莺可得知。更被夕阳江岸上，断肠烟柳一丝丝。
梦中乘传过关亭，南望莲峰簇簇青。马上正吟归去好，觉来江月满前庭。
送君江上日西斜，泣向江边满树花。若见青云旧相识，为言流落在天涯。
云晴春鸟满江村，还似长安旧日闻。红杏花前应笑我，我今憔悴亦羞君。
记得初生雪满枝，和蜂和蝶带花移。而今花落游蜂去，空作主人惆怅诗。
夕阳滩上立裴回，红蓼风前雪翅开。应为不知栖宿处，几回飞去又飞来。
寂寞堦前见此君，遶栏吟罢却沾巾。异乡流落谁相识，唯有丛篁似主人。
绿波春浪满前陂，极目连云𫁂䅉肥。更被鹭鹚千点雪，破烟来入画屏飞。
浪波春稻满前坡，极目连云𥝧䅉肥。更被鹭鸶千㸃白，披烟来入画屏飞。
为忆长安烂熳开，我今移尔满庭栽。红兰莫笑青青色，曾向龙山泛酒来。
去岁辞巢别近邻，今来空讶草堂新。花开对语应相问，不是村中旧主人。
杖策无言独倚关，如痴如醉又如闲。孤吟尽日何人会，依约前山似故山。
席门无计那残阳，更接檐前七步廊。不羡东都丞相宅，每行吟得好篇章。
庭前芳草绿于袍，堂上诗人欲二毛。多病不禁秋寂寞，雨松风竹莫骚骚。
西望长安白日遥，半年无事驻兰桡。欲将张翰秋江雨，画作屏风寄鲍昭。
夜来江雨宿蓬船，卧听淋铃不忍眠。却忆紫微情调逸，阻风中酒过年年。
千山红树万山云，把酒相看日又曛。一曲离歌两行泪，更知何地再逢君。
江上闲冲细雨行，满衣风洒绿荷声。金骝掉尾横鞭望，犹指庐陵半日程。
不见安期悔上楼，寂寥人对鹭鸶愁。芦花雨急江烟暝，何处潺潺独棹舟。
满街杨柳绿丝烟，画出清明二月天。好是隔帘花树动，女郎撩乱送秋千。
雕阴寒食足游人，金凤罗衣湿麝薰。肠断入城芳草路，淡红香白一群群。
开元坡下日初斜，拜扫归来走钿车。可惜数株红艳好，不知今夜落谁家。
马骄风疾玉鞭长，过去唯留一阵香。闲客不须烧破眼，好花皆属富家郎。
雨丝烟柳欲清明，金屋人闲煖凤笙。永日迢迢无一事，隔街闻筑气球声。
本期同此卧林丘，榾柮炉前拥布裘。何事却骑羸马去，白云红树不相留。
明月严霜扑皂貂，羡君高卧正逍遥。门前积雪深三尺，火满红炉酒满瓢。
满目墙匡春草深，伤时伤事更伤心。车轮马迹今何在，十二玉楼无处寻。
李白曾歌蜀道难，长闻白日上青天。今朝夜过焦崖阁，始信星河在马前。
昔年爱笑蚕家妇，今日辛勤自养蚕。仍道不愁罗与绮，女郎初解织桑篮。
乱离时节别离轻，别酒应须满满倾。才喜相逢又相送，有情争得似无情。
闺中莫妒新妆归，陌上须惭傅粉郎。昨夜月明浑似水，入门唯觉一庭香。
何代何王不战争，尽从离乱见清平。如今暴骨多于土，犹点乡兵作戍兵。
处处兵戈路不通，却从山北去江东。黄昏欲到壶关寨，匹马寒嘶野草中。
酒绿花红客爱诗，落花春岸酒家旗。寻思避世为逋客，不醉长醒也是痴。
每吟富贵他人合，不觉汍澜又湿衣。万里日边乡树远，何年何路得同归。
半年辛苦葺荒居，不独单寒腹亦虚。努力且为田舍客，他年为尔觅金鱼。
满街芳草卓香车，仙子门前白日斜。肠断东风各回首，一枝春雪冻梅花。
嫩烟轻染柳丝黄，句引花枝笑凭墙。马上王孙莫回首，好风偏逐羽林郎。
南邻酒熟爱相招，蘸甲倾来绿满瓢。一醉不知三日事，任他童穉作渔樵。
江村入夏多雷雨，晓作狂霖晚又晴。波浪不知深几许，南湖今与北湖平。
尔来中酒起常迟，卧看南山改旧诗。开户日高春寂寂，数声啼鸟上花枝。
绿映红藏江上村，一声鸡犬似山源。闭门尽日无人到，翠羽春禽满树喧。
越鸟南翔雁北飞，两乡云路各言归。如何我是飘飘者，独向江头恋钓矶。
见人初解语呕哑，不肯归眠恋小车。一夜娇啼缘底事，为嫌衣少缕金华。
白额频频夜到门，水边踪迹渐成群。我今避世栖岩穴，岩穴如何又见君。
停尊待尔怪来迟，手挈空缾毷氉归。满面春愁消不得，更看溪鹭寂寥飞。
正向溪头自采苏，青云忽得故人书。殷勤问我归来否，双阙而今画不如。
八月风波似鼓鼙，可堪波上各东西。殷勤早作归来计，莫恋猿声住建溪。
上将鏖兵又欲旋，翠华巡幸已三年。营中不用栽杨柳，愿戴儒冠为控弦。
南邻公子夜归声，数炬银灯隔竹明。醉凭马鬃扶不起，更邀红袖出门迎。
睦州江上水门西，荡桨扬帆各解携。今日天涯夜深坐，断肠偏忆阿银犂。
念尔辛勤岁已深，乱离相失又相寻。他年待我门如市，报尔千金与万金。
由来多感莫凭高，竟日衷肠似有刀。人事任成陵与谷，大河东去自滔滔。
锺陵风雪夜将深，坐对寒江独苦吟。流落天涯谁见问，少卿应识子卿心。
魂归寥廓魄归烟，只住人间十八年。昨日施僧裙带上，断肠犹系琵琶弦。
江头沈醉泥斜晖，却向花前恸哭归。惆怅一年春又去，碧云芳草两依依。
自有春愁正断魂，不堪芳草思王孙。落花寂寂黄昏雨，深院无人独倚门。
一生风月供惆怅，到处烟花恨别离。止竟多情何处好，少年长抱少年悲。
摇落秋天酒易醒，凄凄长似别离情。黄昏倚柱不归去，肠断绿荷风雨声。
若非天上神仙宅，须是人间将相家。想得当时好烟月，管弦吹杀后庭花。
前年相送灞陵春，今日天涯各避秦。莫向尊前惜沈醉，与君俱是异乡人。
枝枝交影锁长门，嫩色曾沾雨露恩。凤辇不来春欲尽，空留莺语到黄昏。
水殿年年占早芳，柔条风里御炉香。如今万乘多巡狩，辇路无阴绿草长。
嫩叶初齐不耐寒，风和时拂玉栏干。征人去日曾攀折，泣雨伤春翠黛残。
一身从宦留京邑，五马遥闻到旧山。已领烟霞光野径，深惭老幼候柴关。
清风借响松筠外，画隼停晖水石间。定掩溪名在图传，共知轩盖此登攀。
淅淅寒流涨浅沙，月明空渚遍芦花。离人偶宿孤邨下，永夜闻砧一两家。
三时赐食天厨近，再宿偷吟禁漏清。二十五家齐拔宅，人间已写上升名。
靓妆才罢粉痕新，迨晓风回散玉尘。若遣有情应怅望，已兼残雪又兼春。
每到月圆思共醉，不宜同醉不成欢。一千二百如轮夜，浮世谁能得尽看。
倾国可能胜效国，无劳冥寞更思回。太真虽是承恩死，祗作飞尘向马嵬。
荒骨潜销垒已平，汉家曾说此交兵。如何万古冤魂在，风雨时闻有战声。
长筇自担药兼琴，话著名山即拟寻。从听世人权似火，不能烧得卧云心。
晚学更求来世达，正怀非与百邪侵。古人名在今人口，不合于名不苦心。
初向众中留姓氏，敢期言下致时名。而今马亦知人意，每到门前不肯行。
春雷醉别镜湖边，官显才狂正少年。红烛满汀歌舞散，美人迎上木兰船。
不将高盖竟烟尘，自向蓬茅认此身。唐祖本来成大业，岂非姚宋是平人。
月里路从何处上，江边身合几时归。十年九陌寒风夜，梦扫芦花絮客衣。
几出东堂谢不才，便甘闲望故山回。翻思未是离家久，更有人从外国来。
鹿鸣筵上强称贤，一送离家十四年。同隐海山烧药伴，不求丹桂却登仙。
生为明代苦吟身，死作长江一逐臣。可是当时少知己，不知知己是何人。
别后已闻师得道，不期犹在此山头。昔时霜鬓今如漆，疑是年光却倒流。
日透珠帘见冕旒，六宫争逐百花球。回看不觉君王去，已听笙歌在远楼。
一变姓名离百越，越城犹在范家无。他人不见扁舟意，却笑轻生泛五湖。
嘉陵路恶石和泥，行到长亭日已西。独倚阑干正惆怅，海棠花里鹧鸪啼。
四面湖光绝路岐，䴙鹈飞起暮钟时。渔舟不用悬帆席，归去乘风插柳枝。
石罅引根非土力，冒寒犹助岳莲光。绿槐生在膏腴地，何得无心拒雪霜。
兵罢淮边客路通，乱鸦来去噪寒空。可怜白骨攒孤冢，尽为将军觅战功。
九衢秋雨掩闲扉，不似干名似息机。贫病却惭墙上土，年来犹自换新衣。
一为鹅子二连花，三望青湖四石斜。惟有岭湖居第五，山前却是宰臣家。
雨中妆点望中黄，句引蝉声送夕阳。忆昔当年随计吏，马蹄终日为君忙。
霓旌引上大罗天，别领新衔意自怜。蝴蝶流莺莫先去，满城春色属群仙。
洪崖差遣探花来，检点芳丛饮数杯。深紫浓香三百朵，明朝为我一时开。
九重烟暖折槐芽，自是升平好物华。今日始知春气味，长安虚过四年花。
探花时节日偏长，恬淡春风称意忙。每到黄昏醉归去，纻衣惹得牡丹香。
池塘四五尺深水，篱落两三般样花。过客不须频问姓，读书声里是吾家。
官事归来衣雪埋，儿童灯火小茅斋。人家不必论贫富，惟有读书声最佳。
时人莫讶再还乡，简册分明剑佩光。驷马高车太常乐，登庸门下忆贤良。
清霜散漫似轻岚，玉阙参差万象涵。独上秦台最高处，旧山依约在东南。
烂熳香风引贵游，高僧移步亦迟留。可怜殿角长松色，不得王孙一举头。
倚涧临溪自屈蟠，雪花销尽藓花干。幽枝好折为谈柄，入手方知有岁寒。
斜拂中桥远映楼，翠光骀荡晓烟收。洛阳才子多情思，横把金鞭约马头。
高出营门远出墙，朱阑门闭绿成行。将军宴罢东风急，闲衬旌旗簇画堂。
彭泽先生酒满船，五株栽向九江边。长条细叶无穷尽，管领春风不计年。
炀帝东游意绪多，宫娃眉翠两相和。一声水调春风暮，千里交阴锁汴河。
缠绕春情卒未休，秦娥萧史两相求。玉句阑内朱帘卷，瑟瑟丝笼十二楼。
春半烟深汴水东，黄金丝软不胜风。轻笼行殿迷天子，抛掷长安似梦中。
背将踪迹向京师，出在先春入后时。落日灞桥飞雪里，已闻南院有看期。
曾搜景象恐通神，地下还应有主人。若把长江比湘浦，离骚不合自灵均。
系马松间不忍归，数巡香茗一枰棋。拟登绝顶留人宿，犹待沧溟月满时。
一自梁园失意回，无人知有掞天才。汉宫不鏁陈皇后，谁肯量金买赋来。
蓟北风烟空汉月，湘南云水半蛮边。寒为旅雁暖还去，秦越离家可十年。
师名自越彻秦中，秦越难寻师所从。墨迹两般诗一首，香炉峰下似相逢。
使君曾被蝉声苦，每见词文即为愁。况是楚江鸿到后，可堪西望发孤舟。
江山节被雪霜遗，毒草过秋未拟衰。天不当时命邹衍，亦将寒律入南吹。
玉兔轮中方是树，金鳌顶上别无山。虽然回首见烟水，事主酬恩难便闲。
一枝仙桂已攀援，归去烟涛浦口邨。虽恨别离还有意，槐花黄日出青门。
黄鸟啼烟二月朝，若教开即牡丹饶。天嫌青帝恩光盛，留与秋风雪寂寥。
却假青腰女剪成，绿罗囊绽彩霞呈。谁怜不及黄花菊，只遇陶潜便得名。
须到露寒方有态，为经霜裛稍无香。移根若在秦宫里，多少佳人泣晓妆。
阳数重时阴数残，露浓风硬欲成寒。莫言黄菊花开晚，独占樽前一日欢。
陇雁南飞河水流，秦城千里忍回头。征行浑与求名背，九月中旬往夏州。
金声乃是古诗流，况有池塘春草俦。莫遣宣城独垂号，云山彼此谢公游。
吴中烟水越中山，莫把渔樵谩自宽。归泛扁舟可容易，五湖高士是抛官。
北阙秋期南国身，重关烟月五溪云。风蝉已有数声急，赖在陶家柳下闻。
莫问灵均昔日游，江蓠春尽岸枫秋。至今此事何人雪，月照楚山湘水流。
锦江晴碧剑锋奇，合有千年降圣时。天意从来知幸蜀，不关胎祸自蛾眉。
刘超游召郄诜陪，为忆池亭旧赏来。红杏花旁见山色，诗成因触鼓声回。
莫道颜色如渥丹，莫道馨香过𦶜兰。东风吹绽还吹落，明日谁为今日看。
绿鬟侍女手纤纤，新捧嫦娥出素蟾。卫玠官高难久立，莫辞双卷水精帘。
得人憎定绣芙蓉，爱鏁嫦娥出月踪。侍女莫嫌抬素手，拔开珠翠待相逢。
城上风生蜡炬寒，锦帷开处露翔鸾。已知秦女升仙态，休把圆轻隔牡丹。
梦里相逢无后期，烟中解珮杳何之。亏蟾便是陈宫镜，莫吐清光照别离。
终向烟霞作野夫，一竿竹不换簪裾。直钩犹逐熊罴起，独是先生真钓鱼。
铁马嘶风一渡河，泪珠零便作惊波。鸣泉亦感上皇意，流下陇头呜咽多。
龙脑移香凤辇留，可能千古永悠悠。夜台若使香魂在，应作烟花出陇头。
无人不爱今年闰，月看中秋两度圆。唯恐雨师风伯意，至时还夺上楼天。
掘兰宫里数名郎，好是乘轺出帝乡。两度还家还未有，别论光彩向冠裳。
一朵千英绽晓枝，彩霞堪与别为期。移根若在芙蓉苑，岂向当年有醒时。
滋赋𫍯文侯李盛，终求一袭锦衣难。如何两度还州里，兼借乡人更剩观。
紫殿西头月欲斜，曾草临淮上相麻。润笔已曾经奏谢，更飞章句问张华。
龙舒太守人中杰，风韵堂中心似月。众口声光夸汉将，筑头勋业佐淮王。
晨起梳头忽自悲，镜中亲见数茎丝。从今休说龙泉剑，世上恩雠报已迟。
六国商于恨最多，良弓休绾剑休磨。君王不翦如簧舌，再得张仪欲奈何。
荆楚南来又北归，分明舌在不应违。怀王本是无心者，笼得苍蝇却放飞。
朝露洒时如濯锦，晚风飘处似遗钿。重门剩著黄金锁，莫被飞琼摘上天。
五树旌封许岁寒，挽柯攀叶也无端。争如涧底凌霜节，不受秦皇乱世官。
杏苑箫声好醉乡，春风嘉宴更无双。凭谁为谑穆天子，莫把瑶池并曲江。
绿绮新裁织女机，摆风摇日影离披。只应青帝行春罢，闲倚东墙卓翠旗。
楚甸秦原万里平，谁教根向路傍生。轻蹄绣毂长相蹋，合是荣时不得荣。
布衣空手取中原，劲卒雄师不足论。楚国八千秦百万，豁开胸臆一时吞。
不望金舆到锦帷，人间乐极即须悲。若言要识愁中貌，也似君恩日日衰。
招得香魂爵少翁，九华灯烛晓还空。汉王不及吴王乐，且与西施死处同。
不用牵心恨画工，帝家无策及边戎。香魂若得升明月，夜夜还应照汉宫。
二百年来事远闻，从龙谁解尽如云。张均兄弟皆何在，却是杨妃死报君。
七贵五侯生肯退，利尘名网死当抛。黔娄寂寞严陵卧，借问何人与结交。
休把羸蹄蹋霜雪，书成何处献君王。嵩山好与浮丘约，三十六峰云外乡。
百万僧中不为僧，比君知道仅谁能。无家寄泊南安县，六月门前也似冰。
两鬓当春却似秋，僻居夸近野僧楼。落花明月皆临水，明月不流花自流。
晋楚忙忙起战尘，龚黄门外有高人。一畦云薤三株竹，席上先生未是贫。
慈恩雁塔参差榜，杏苑莺花次第游。白日有愁犹可散，青山高卧况无愁。
献书犹未达明君，何事先游岱岳云。惟有春风护冤魄，与生青草盖孤坟。
园绮生虽逢汉室，巢由死不谒尧阶。夫君殁去何人葬，合取夷齐隐处埋。
买骨须求骐骥骨，爱毛宜采凤皇毛。驽骀燕雀堪何用，仍向人前价例高。
赋就长安振大名，斩蛇功与乐天争。归来延寿溪头坐，终日无人问一声。
宿有乔林饮有溪，生来踪迹远尘泥。不知心更愁何事，每向深山夜夜啼。
谁开黄帝桥山冢，明月飞光出九泉。狼藉藓痕磨不尽，黑云残点污秋天。
苒苒双双拂画栏，佳人偷眼再三看。莫欺翼短飞长近，试就花间扑已难。
栩栩无因系得他，野园荒径一何多。不闻丝竹谁教舞，应仗流莺为唱歌。
素手春溪罢浣纱，巧裁明月半弯斜。齐宫合赠东昏宠，好步黄金菡萏花。
山掌林中第一人，鹤书时或问眠云。莫言疏野全无事，明月清风肯放君。
长养薰风拂晓吹，渐开荷芰落蔷薇。青虫也学庄周梦，化作南园蛱蝶飞。
负罪将军在北朝，秦淮芳草绿迢迢。高台爱妾魂销尽，始得丘迟为一招。
久戍临洮报未归，箧香销尽别时衣。身轻愿比兰堦蝶，万里还寻塞草飞。
永巷频闻小苑游，旧恩如泪亦难收。君前愿报新颜色，团扇须防白露秋。
忽忆明皇西幸时，暗伤潜恨竟谁知。佩兰应语宫臣道，莫向金盘进荔枝。
冷烛无烟绿蜡干，芳心犹卷怯春寒。一缄书箚藏何事，会被东风暗拆看。
两川花捧御衣香，万岁山呼辇路长。天子还从马嵬过，别无惆怅似明皇。
闲钓江鱼不钓名，瓦瓯斟酒暮山青。醉头倒向芦花里，却笑无端犯客星。
苎萝山下如花女，占得姑苏台上春。一笑不能亡敌国，五湖何处有功臣。
万乘凄凉蜀路归，眼前珠翠与心违。重华不是风流主，湘水犹传泣二妃。
华清宫里打撩声，供奉丝簧束手听。寂莫銮舆斜谷里，是谁翻得雨淋铃。
柏台兰省共清风，鸣玉朝联夜被同。肯信人间有兄弟，一生长在别离中。
溪上寒梅初满枝，夜来霜月透芳菲。清光寂莫思无尽，应待琴尊与解围。
绝粒空山秋复春，欲看沧海化成尘。近抛三井更深去，不怕虎狼唯怕人。
雪窦峰前一派悬，雪窦五月无炎天。客尘半日洗欲尽，师到白头林下禅。
回塘雨脚如缲丝，野禽不起沈鱼飞。耕蓑钓笠取未暇，秋田有望从淋漓。
坐看黑云衔猛雨，喷洒前山此独晴。忽惊云雨在头上，却是山前晚照明。
长门花泣一枝春，争奈君恩别处新。错把黄金买词赋，相如自是薄情人。
自怜三十未西游，傍山寻水过却秋。一夜雨声多少事，不思量尽到心头。
玄德苍黄起卧龙，鼎分天下一言中。可怜蜀国关张后，不见商量徐庶功。
百二山河壮帝畿，关门何事更开迟。应从漏却田文后，每度闻鸡不免疑。
江上闻莺禁火时，百花开尽柳依依。故园兄弟别来久，应到清明犹望归。
积雪消来溪水宽，满楼明月碎琅玕。渔人抛得钓筒尽，却放轻舟下急滩。
桐谷孙枝已上弦，野人犹卧白云边。九天飞锡应相诮，三到行朝二十年。
正月二月村墅闲，馀粮未乏人心宽。南邻雨中揭屋笑，酒熟数家来相看。
故友从来匪石心，谏多难得主恩深。行朝半夜烟尘起，晓殿吁嗟一镜沈。
天涯时有北来尘，因话它人及故人。也是先皇能罪己，殿前频得触龙鳞。
猿臂将军去似飞，弯弓百步虏无遗。汉文自与封侯得，何必伤嗟不遇时。
酒醒拨剔残灰火，多少凄凉在此中。炉畔自斟还自醉，打窗深夜雪兼风。
柴门深掩古城秋，背郭缘溪一径幽。不有小园新竹色，君来那肯暂淹留。
天外晓岚和雪望，月中归棹带冰行。相逢半醉吟诗苦，应抵寒猿袅树声。
雨霁长空荡涤清，远山初出未知名。夜来江上如钩月，时有惊鱼掷浪声。
瑟瑟香尘瑟瑟泉，惊风骤雨起炉烟。一瓯解却山中醉，便觉身轻欲上天。
百幅轻明雪未融，薛家凡纸漫深红。不应点染闲言语，留记将军盖世功。
紫微才调复知兵，长觉风雷笔下生。还有枉抛心力处，多于五柳赋闲情。
海上乘查便合仙，若无仙骨未如船。人间亦有支机石，虚被声名到洞天。
陶集篇篇皆有酒，崔诗句句不无杯。醉来已共身安约，让却诗人作酒魁。
篱外谁家不系船，春风吹入钓鱼湾。小童疑是有村客，急向柴门去却关。
买得晨鸡共鸡语，常时不用等闲鸣。深山月黑风雨夜，欲近晓天啼一声。
属城甘雨几经春，圣主全分付越人。俗眼不知青琐贵，江头争看碧油新。
雾撚烟搓一索春，年年长似染来新。应须唤作风流线，系得东西南北人。
宫花一朵掌中开，缓急翻为敌国媒。六里江山天下笑，张仪容易去还来。
忆得前年君寄诗，海边三见早梅词。与君犹是海边客，又见早梅花发时。
忆得去年有遗恨，花前未醉到无花。清芳一夜月通白，先脱寒衣送酒家。
寒食权豪尽出行，一川如画雨初晴。谁家络络游春盛，担入花间轧轧声。
鞍马和花总是尘，歌声处处有佳人。五陵年少麤于事，栲栳量金买断春。
宦途最重是文衡，天与愚夫著盛名。三主礼闱年八十，门生门下见门生。
金榜晓悬生世日，玉书潜记上升时。九华山色高千尺，未必高于第八枝。
尘满金炉不炷香，黄昏独自立重廊。笙歌何处承恩宠，一一随风入上阳。
长门槐柳半萧疏，玉辇沈思恨有馀。红泪渐消倾国态，黄金谁为达相如。
几处兵戈阻路岐，忆山心切与山违。时难何处披怀抱，日日日斜空醉归。
一别杜陵归未期，秪凭魂梦接亲知。近来欲睡兼难睡，夜夜夜深闻子规。
未栉凭栏眺锦城，烟笼万井二江明。香风满阁花盈户，树树树梢啼晓莺。
万古亭亭倚碧霄，不成擎亦不成招。何如掬取天池水，洒向人间救旱苗。
顷年曾住此中来，今日重游事可哀。忆得几家欢宴处，家家家业尽成灰。
到处逢人求至药，几回染了又成丝。素丝易染髭难染，墨翟当时合泣髭。
洛阳风景实堪哀，昔日曾为瓦子堆。不是我公重葺理，至今犹是一堆灰。
十年挥素学临池，始识王公学卫非。草圣未须因酒发，笔端应解化龙飞。
碧幢仁施合洪钧，桂树林前倍得春。莫恋此时好风景，磻溪不是钓渔人。
南行忽见李深之，手舞如蜚令不疑。任有风流兼蕴藉，天生不似郑都知。
旧国深恩不易酬，又离继母出他州。谁知天怒无因息，积愧终身乞速休。
空山涧畔枯松树，禅老堂头甲乙身。传是昔朝僧种著，下头应有茯苓神。
泽国江山入战图，生民何计乐樵苏。凭君莫话封侯事，一将功成万骨枯。
传闻一战百神愁，两岸彊兵过未休。谁道沧江总无事，近来长共血争流。
寂寂阴溪水漱苔，尘中将得苦吟来。东峰道士如相问，县令而今不姓梅。
若到江州二林寺，遍游应未出云霞。庐山瀑布三千仞，画破青霄始落斜。
师言结夏入巴峰，云水回头几万重。五月峨眉须近火，木皮领重只如冬。
闽地高僧楚地逢，僧游蛮锡挂垂松。白云逸性都无定，才出双峰爱五峰。
可怜时节足风情，杏子粥香如冷饧。无奈春风输旧火，遍教人唤作山樱。
无云世界秋三五，共看蟾盘上海涯。直到天头天尽处，不曾私照一人家。
忆昔同游紫阁云，别来三十二回春。白头相见双林下，犹是清朝未退人。
粉墙残月照宫祠，宴阕银瓶一半欹。学语莺儿飞未稳，放身斜坠绿杨枝。
劈碎琅玕意有馀，细泉高引入香厨。山僧未肯言根本，莫是银河漏泄无。
垂白商于原下住，儿孙共死一身忙。木弓未得长离手，犹与官家射麝香。
秋风飒飒猿声起，客恨猿哀一相似。漫向孤危惊客心，何曾解入笙歌耳。
莫道春花独照人，秋花未必怯青春。四时风雨没时节，共保松筠根底尘。
愁看贼火起诸烽，偷得馀程怅望中。一国半为亡国烬，数城俱作古城空。
一架长条万朵春，嫩红深绿小窠匀。只应根下千年土，曾葬西川织锦人。
数竿苍翠拟龙形，峭拔须教此地生。无限野花开不得，半山寒色与春争。
高拂危楼低拂尘，灞桥攀折一何频。思量却是无情树，不解迎人只送人。
十年兵火真多事，再到禅扉却破颜。唯有两般烧不得，洞庭湖水老僧闲。
征蛮破虏汉功臣，提剑归来万里身。笑倚凌烟金柱看，形容憔悴老于真。
三千宫女露蛾眉，笑煮黄金日月迟。麟凤隔云攀不及，空山惆怅夕阳时。
游子离魂陇上花，风飘浪卷遶天涯。一年十二度圆月，十一回圆不在家。
川静星高栎已枯，南山落石水声麤。白云钓客窗中宿，卧数嵩峰听五湖。
爱酒耽棋田处士，弹琴咏史贾先生。御沟临岸有云石，不见鹤来何处行。
十万里程多少碛，沙中弹舌授降龙。五天到日应头白，月落长安半夜钟。
古来无此战争功，日日戈船卷海风。一遇灵鳌开睡眼，六朝灰尽九江空。
主人寂寞客屯邅，愁绝终南满案前。乞取中庭藤五尺，为君高𣃁扣青天。
贾生诗卷惠休装，百叶莲花万里香。供得半年吟不足，长须字字顶司仓。
毛褐斜肩背负经，晓思吟入窦山青。峰前野水横官道，踏着秋天三四星。
不羡王公与贵人，唯将云鹤自相亲。闲来石上观流水，欲洗禅衣未有尘。
竹引山泉玉甃池，栽莲莫怪藕生丝。如何不似麻衣客，坐对秋风待一枝。
入云晴𣃁茯苓还，日暮逢迎木石间。看待诗人无别物，半潭秋水一房山。
水木清凉夜直厅，愁人楼上唱寒更。坐劳同步帘前月，鼠动床头印锁声。
吟上山前数竹枝，叶翻似雪落霏霏。枕前明月谁动影，睡里惊来不觉归。
吾家旧物贾生传，入内遥分锡杖泉。鹤去帝移宫女散，更堪呜咽过楼前。
雨涩秋刀剃雪时，庵前曾礼草堂师。居人昨日相过说，鹤已生孙竹满池。
葛洪卷与江淹赋，名动天边傲石居。两蜀词人多载后，同君讳却马相如。
春日迟迟春草绿，野棠开尽飘香玉。绣岭宫前鹤发翁，犹唱开元太平曲。
月笼翠叶秋承露，风亚繁梢暝扫烟。知道雪霜终不变，永留寒色在庭前。
桂冷香闻十里间，殿台浑不似人寰。日斜回首江头望，一片晴云落后山。
风急云轻鹤背寒，洞天谁道却归难。千山万水瀛洲路，何处烟飞是醮坛。
无客不言云外见，为文长遣世间知。一声松径寒吟后，正是前山雪下时。
细腰宫尽旧城摧，神女归山更不来。唯有楚江斜日里，至今犹自绕阳台。
王母阶前种几株，水晶帘内看如无。只应汉武金盘上，泻得珊珊白露珠。
记得花开雪满枝，和蜂和蝶带花移。如今花落游蜂去，空作主人惆怅诗。
雀儿未逐飏风高，下视鹰鹯意气豪。自谓能生千里足，黄昏依旧委蓬蒿。
惆怅残花怨暮春，孤鸾舞镜倍伤神。清词好个干人事，疑是文姬第二身。
兰蕙芬香见玉姿，路傍花笑景迟迟。苎萝山下无穷意，并在三乡惜别时。
女几山前岚气低，佳人留恨此中题。不知云雨归何处，空使王孙见即迷。
浣纱游女出关东，旧迹新词一梦中。槐陌柳亭何限事，年年回首向春风。
来时欢笑去时哀，家国迢迢向越台。待写百年幽思尽，故宫流水莫相催。
红粉萧娘手自题，分明幽怨发云闺。不应更学文君去，泣向残花归剡溪。
无姓无名越水滨，芳词空怨路傍人。莫教才子偏惆怅，宋玉东家是旧邻。
会稽王谢两风流，王子沉沦谢女愁。归思若随文字在，路傍空为感千秋。
洛川依旧好风光，莲帐无因见女郎。云雨散来音信断，此生遗恨寄三乡。
南北千山与万山，轩车谁不思乡关。独留芳翰悲前迹，陌上恐伤桃李颜。
忽闻梅福来相访，笑著荷衣出草堂。儿童不惯见车马，走入芦花深处藏。
日暮堂前花蘂娇，争拈小笔上床描。绣成安向春园里，引得黄莺下柳条。
蓬头穉子学垂纶，侧坐莓苔草映身。路人借问遥招手，怕得鱼惊不应人。
胡风似剑锼人骨，汉月如钩钓胃肠。魂梦不知身在路，夜来犹自到昭阳。
入门堪笑复堪怜，三径苔荒一钓船。惭愧四邻教断火，不知厨里久无烟。
江西昔日推韩注，袁水今朝数赵祥。纵使文翁能待客，终栽桃李不成行。
移壁回窗费几朝，指镮偷解博红椒。无端鬬草输邻女，更被拈将玉步摇。
寒绣衣裳饷阿娇，新团香兽不禁烧。东邻起样裙腰阔，剩蹙黄金线几条。
试共卿卿语笑初，画堂连遣侍儿呼。寒肌不耐金如意，白獭为膏郎有无。
引君来访洞中仙，新月如眉拂户前。领取嫦娥攀取桂，便从陵谷一时迁。
寻常凡木最轻樗，今日寻樗桂不如。汉高新破咸阳后，英俊奔波遂吃虚。
言自云山访我来，每闻奇秘觉叨陪。吾师不饮人间酒，应待流霞即举杯。
霜髭拥颔对穷秋，著白貂裘独上楼。向北望星提剑立，一生长为国家忧。
绝顶新秋生夜凉，鹤翻松露滴衣裳。前峰月映半江水，僧在翠微开竹房。
灵江江上帻峰寺，三十年来两度登。野鹤尚巢松树遍，竹房不见旧时僧。
清秋绝顶竹房开，松鹤何年去不回。惟有前峰明月在，夜深犹过半江来。
历代兴亡亿万心，圣人观古贵知今。古今成败无多事，月殿花台幸一吟。
考摭妍媸用破心，翦裁千古献当今。闲吟不是闲吟事，事有闲思闲要吟。
祆氛不起瑞烟轻，端拱垂衣日月明。传事四方无外役，茅茨深处土堦平。
进善惩奸立帝功，功成揖让益温恭。满朝卿士多元凯，为黜兜苗与四凶。
苍梧一望隔重云，帝子悲寻不记春。何事泪痕偏在竹，贞姿应念节高人。
潇湘何代泣幽魂，骨化重泉志尚存。若道地中休下泪，不应新竹有啼痕。
尧违天孽赖询谟，顿免洪波浸碧虚。海内生灵微伯禹，尽应随浪化为鱼。
万古龙门一旦开，无成甘死作黄能。司空定有匡尧术，九载之前何处来。
师保何人为琢磨，安知父祖苦辛多。酒酣禽色方为乐，讵肯闲听五子歌。
人惟邦本本由农，旷古谁高后稷功。百谷且繁三曜在，牲牢郊祀信无穷。
昭然明德报天休，禴祭惟馨胜杀牛。二老五侯何所诈，不归商受尽归周。
文王寝膳武王随，内竖言安色始怡。七载岂堪囚羑里，一夫为报亦何疑。
昌猎关西纣猎东，纣怜崇虎弃非熊。危邦自谓多麟凤，肯把王纲取钓翁。
东邻不事事西邻，御物卑和物自亲。天下言知天下者，兆人无主属贤人。
千妖万态逞妍姿，破国亡家更是谁。匡政必能除苟媚，去邪当断勿狐疑。
陵柏无心竹变秋，不能同戚拟同休。岁寒焉在空垂涕，覆水如何欲再收。
文武传芳百代基，几多贤哲守成规。仍闻吐握延儒素，犹恐民疵未尽知。
让国由衷义亦乖，不知天命匹夫才。将除暴虐诚能阻，何异崎岖助纣来。
伊商胡越尚同图，管蔡如何有异谟。不念祖宗危社稷，强于仁圣遣行诛。
成王有过伯禽笞，圣惠能新日自奇。王道既成何所感，越裳呈瑞凤来仪。
狼烟篝火为边尘，烽候那宜悦妇人。厚德未闻闻厚色，不亡家国幸亡身。
犬戎西集杀幽王，邦土何由不便亡。宜臼东来年更远，川流难绝信源长。
吴鲁燕韩岂别宗，曾无外御但相攻。当时周郑谁为相，交质将何服远戎。
周室衰微不共匡，干戈终日互争强。诸侯若解尊天子，列国何因次第亡。
今古难堤是小人，苟希荣宠任相亲。陈谋不信怀忧惧，反间须防却害身。
齐甲强临力有馀，鲁庄为战念区区。鱼丽三鼓微曹刿，肉食安能暇远谟。
贤为邻用国忧危，庙算无非委艳奇。两叶翠娥春乍展，一毛须去不难吹。
好龙天为降真龙，及见真龙瘁厥躬。接下不勤徒好士，叶公何异鲁哀公。
鸿鹄轻腾万里高，何殊朝野得贤豪。能知翼戴穹苍力，不是蒙茸腹背毛。
灭虢吞虞未息兵，柔秦败楚霸威成。文公徒欲三强服，分晋元来是六卿。
觉病当宜早问师，病深难疗恨难追。晋侯徒有秦医缓，疾在膏肓救已迟。
子鱼无隐欲源清，死不忘忠感卫灵。伯玉既亲知德润，残桃休吃悟兰馨。
谁与陈君嫁祸来，孔宁行父夏姬媒。灵公徒认徴舒面，至死何曾识祸胎。
楚聘宣尼欲道光，是时陈蔡畏邻强。庸谋但解遮贤路，不解迎贤谋自昌。
芹中遇蛭强为吞，不欲缘微有害人。何事免成心腹疾，皇天惟德是相亲。
不听陈轸信张仪，六里商于果见欺。既舍黔中西换得，又令生去益堪悲。
不得商于又失齐，楚怀方寸一何迷。明知秦是虎狼国，更忍车轮独向西。
韩惠开渠止暴秦，营田万顷饱秦人。何殊般肉供羸兽，兽壮安知不害身。
秦陷荆王死不还，秪缘偏听子兰言。顷襄还信子兰语，忍使江鱼葬屈原。
猛兽来兵秪为文，岂宜凉德拟图尊。君看豹彩蒙麋质，人取无难必不存。
未知军法忌偏颇，徒解于思腹漫皤。昔日羊斟曾不预，今朝为政事如何。
诸孟憎吾似犬狞，贤臧哭孟倍伤情。季孙爱我如甘疾，疾足亡身药故宁。
吴起南奔魏国荒，必听公叔失贤良。无谋纵欲离安邑，可免河沟徙大梁。
庄辛正谏谓妖词，兵及鄢陵始悔思。见兔必能知顾犬，亡羊补栈未为迟。
曾嫌胜己害贤人，钻火明知速自焚。断足尔能行不足，逢君谁肯不酬君。
失水枯鳞得再生，翳桑无地谢深情。朱轮为染酬恩血，公子何由见赤诚。
秦袭邯郸岁月深，何人沾赠郭开金。廉颇还国李牧在，安得赵王为尔擒。
杯羹忍啜得非忠，巧佞胡为惑主聪。盈箧谤书能寝默，中山不是乐羊功。
割地求和国必危，安知坚守绝来思。年年来伐年年割，割尽韩郸何所之。
门客家臣义莫俦，漆身吞炭不能休。中行智伯思何异，国士终期国士酬。
不识囊中颕脱锥，功成方信有英奇。平原门下三千客，得力何曾是素知。
定获英奇不在多，然须设网遍山河。禽虽一目罗中得，岂可空张一目罗。
下客常才不足珍，谁为狗盗脱强秦。秦关若待鸡鸣出，笑杀临淄土偶人。
门下三千各自矜，频弹剑客独无能。田文不厌无能客，三窟全身果有凭。
兔窟穿成主再兴，辈流狐伏敢骄矜。冯讙不是无能者，要试君心欲展能。
在家能子必能臣，齐将功成以孝闻。改葬义无欺死父，临戎安肯背生君。
磷磷谁为惑温温，至宝凡姿甚易分。自是时人多贵耳，目无明鉴使俱焚。
吹毛霜刃过千金，生许徐君死挂林。宝剑徒称无价宝，行心更贵不欺心。
理国无难似理兵，兵家法令贵遵行。行刑不避君王宠，一笑随刀八阵成。
信听谗言疾不除，忠臣须杀竟何如。会稽既雪夫差死，泉下胡颜见子胥。
宝贵亲仁与善邻，邻兵何要互相臻。螳螂定是遭黄雀，黄雀须访挟弹人。
百步穿杨箭不移，养由堪教听弘规。身隆业著未知退，勿遣功名一旦隳。
鬻拳强谏惧威刑，退省怀惭不顾生。双刖忍行留痛恨，惟君适足见忠诚。
反刃相酬是匹夫，安知突骑驾群胡。有心为报怀权略，可在于期与地图。
几尺如霜利不群，恩仇未报反亡身。诚哉利器全由用，可惜吹毛不得人。
丹青徒有逞喧哗，有足由来不是蛇。杀将破军为柱国，君今官极更何加。
厨抛败肉士怀饥，仓烂馀粮客未炊。临难欲行求死士，将何恩信致扶危。
忠臣祝寿吐嘉词，鲍叔临轩酒一卮。安不忘危臣所愿，愿思危困必无危。
正人徒以刃相危，贪利忘忠死不为。麋鹿命悬当有处，驱车何必用奔驰。
下泽逢蛇盖是常，还如山上见豺狼。国中有怪非蛇兽，不用贤能是不祥。
马毙厩人欲就刑，百年临尽一言生。赖逢贤相能匡救，仍免吾君播恶声。
重禄存家不敢言，小臣忧祸亦如然。明开谏诤能无罪，秪此宜为理国先。
老能劝学照馀生，似夜随灯到处明。往行前言如不见，暗中无烛若为行。
三国连兵敌就擒，晋阳城下碧波深。风涛撼处看沈赵，舟楫不从翻自沈。
攻城来下惜先分，一旦家邦属四邻。徒逞威强称智伯，不知权变是愚人。
君子常闻不迫危，城崩何用急重围。叛亡能退修文德，果见中牟以义归。
三逐乡闾五去君，莫知何地可容身。杨回不是逢英鉴，白首无成一旅人。
陋巷箪瓢困有年，是时端木饫腥膻。宣尼行教何形迹，不肯分甘救子渊。
救鲁亡吴事可伤，谁令利口说田常。吴亡必定由端木，鲁亦宜其运不长。
一言能使定安危，安己危人是所宜。仁义不思垂教化，背恩亡德岂儒为。
郑相清贤慎有馀，好鱼鱼至竟何如。退鱼留得终身禄，禄在何忧不得鱼。
为政何门是化源，宽仁高下保安全。如嫌水德人多狎，拯溺宜将猛济宽。
美酒浓馨客要沽，门深谁敢强提壶。苟非贤主询贤士，肯信沽人畏子獹。
社鼠穿墙巧庇身，何由攻灌若为熏。能知窟穴依形势，不听谗邪是圣君。
西子能令转嫁吴，会稽知尔啄姑苏。迹高尘外功成处，一叶翩翩在五湖。
满朝皆醉不容醒，众浊如何拟独清。江上流人真浪死，谁知浸润悮深诚。
春申随质若王图，为主轻生大丈夫。女子异心安足听，功成何更用阴谟。
连环要解解非难，忽碎瑶堦一旦间。两国相持兵不解，会应俱碎似连环。
侧影频移未退朝，喜逢贤相日从高。当时不有樊姬问，令尹何由进叔敖。
三往何劳万乘君，五来方见一微臣。微臣傲爵能轻主，霸主如何敢傲人。
敌临烹子一何庸，激怒来军速自攻。结怨岂思围不解，愚谋多以杀为雄。
简子雄心蓄霸机，贤愚聊欲试诸儿。假言藏宝非真宝，不是生知焉得知。
谔谔能昌唯唯亡，亦由匡正得贤良。一从忠谠无周舍，吾过何人为短长。
门人曾不有提弥，连嗾呀呀孰敢支。临难若教无苟免，乱朝争那以獒为。
去年秦伐我宜阳，今岁天灾旱且荒。对此不思人力困，楼门何可更高张。
冒雨如何固出畋，虑乖群约失乾乾。文侯不是贪禽者，示信将为教化先。
陈乐无懽璧在隅，宰臣怀智有微谟。苟非成子当明哲，谁是仁人可托孤。
丱岁徒闻有壮名，及令为副误荆卿。是时环柱能相副，谁谓燕囚事不成。
太子无嫌礼乐亏，愿听贫富与安危。贱贫骄物贫终在，富贵骄人贵必隳。
穰穰何祷手何赍，一呷村浆与只鸡。以少求多诚可笑，还如轻币欲全齐。
戏问将何对所耽，滑稽无骨是常谭。昔时王者皆通四，近见君王祗好三。
曲突徙薪不谓贤，焦头烂额飨盘筵。时人多是轻先见，不独田家国亦然。
少年为吏虑非循，一骑奔追委使臣。使者不追何所对，车中缘见白头人。
船骥由来是股肱，在虞虞灭在秦兴。裁量何异刀将尺，秪系用之能不能。
童稚逢蛇叹不祥，虑悲来者为埋藏。是知阳报由阴施，天爵昭然契日彰。
昔迸烧牛发战机，夜奔惊火走燕师。今来跃马怀骄惰，十万如无一撮时。
子怜温润欲归仁，吾贵坚廉是宝身。自有不贪身内宝，玉人徒献外来珍。
虞虢相依自保安，谋臣吞度不为难。贪怜璧马迷香饵，肯信之奇谕齿寒。
九牧金镕物像成，辞昏去乱祚休明。兴亡在德不在鼎，楚子何劳问重轻。
夜雨邻娃告屋倾，一宵从寄念悲惊。诚知独处从烧烛，君子行心要自明。
强兵四合国将危，赖有谋臣为发挥。城内蒿铜诚自有，无谋谁解见玄机。
按剑临笼震咄呼，鹞甘枭戮伏鸠辜。能怜钝拙诛豪俊，悯弱摧强真丈夫。
赵解重围魏再昌，信陵贤德日馨芳。昏蒙愚主听谗说，公子云亡国亦亡。
屠肆监门一贱微，信陵交结国人非。当时不是二君计，匹马那能解赵围。
走敌存亡义有馀，全由雄勇与英谟。但如公子能交结，朱亥侯嬴何代无。
鹿马何难辨是非，宁劳卜筮问安危。权臣为乱多如此，亡国时君不自知。
盗贼纵横主恶闻，遂为流矢犯君轩。怪言何不早言者，若使早言还不存。
赵高胡亥速天诛，率土兴兵怨毒痡。丰沛见机群小吏，功成儿戏亦何殊。
秦法烦苛霸业隳，一夫攘臂万夫随。王侯无种英雄志，燕雀喧喧安得知。
九垓垂定弃谋臣，一阵无功便杀身。壮士诚知轻性命，不思辜负八千人。
智士宁为暗主谟，范公曾不读兵书。平生心力为谁尽，一事无成空背疽。
爱子从烹报主时，安知强啜不含悲。太公悬命临刀几，忍取杯羹欲为谁。
北伐匈奴事可悲，当时将相是其谁。君臣束手平城里，三十万兵能忍饥。
为主坚能不顾身，赴汤蹈火见忠臣。后来邦国论心义，谁是君王出热人。
共怪酂侯第一功，咸称得地合先封。韩生不是萧君荐，猎犬何人为指踪。
社肉分平未足奇，须观大用展无私。一朝如得宰天下，必使还如宰社时。
黥布称兵孰敢当，薛公三计为斟量。上中良策知非用，南取长沙是死乡。
上将风戈赏罚明，矛鋋严闭亚夫营。人君却禀将军令，按辔垂鞭为缓行。
儒素逢时得自媒，忽从徒步列公台。北辰如不延吾辈，东阁何由逐汝开。
栋梁徒自保坚贞，毁穴难防雀鼠争。不是主人知诈伪，如何柱石免欹倾。
汉代中微亦再昌，忠臣忧国冀修禳。赤精符谶诚非妄，枉杀无辜夏贺良。
权归诸吕牝鸡鸣，殷鉴昭然讵可轻。新室不囚崇外戚，水中安敢寄生营。
重赋严刑作祸胎，岂知由此乱离媒。家传揖让亦难济，况是身从倾篡来。
铜马朱眉满四方，总缘居摄乱天常。因君多少布衣士，不是公卿即帝王。
不拔金钗赂汉臣，徒嗟玉艳委胡尘。能知货贿移妍丑，岂独丹青画美人。
不纳良谋刘𬙂言，胡为衔璧向崇宣。伤哉乱帝途穷处，何必当时谮福先。
庸中佼佼铁铮铮，百万长驱入帝京。首事纵隳三善在，归仁何虑不全生。
剑蜀金汤孰敢争，子阳才业匪雄英。方知在德不在险，危栈何曾阻汉兵。
成败非儒孰可量，儒生何指指萧王。萧王得众能宽裕，吴汉归来帝业昌。
朝臣咸佞孰知非，张佚公忠语独奇。博士一言除太傅，谥为明帝信其宜。
能嫌跋扈斩梁王，宁便荣枯信段张。襄楷忠言谁佞惑，忍教奸祸起萧墙。
榜悬金价鬻官荣，千万为公五百卿。公瑾孔明穷退者，安知高卧遇雄英。
乱兵如猬走王师，社稷颠危孰为持。夜逐萤光寻道路，汉家天子步归时。
秪为曹侯数贵人，普天黔首尽黄巾。汉灵早听侍中谏，安得献生称不辰。
咸怨刑科有党偏，耕夫无不事戎旃。是时老幼饥号处，一斛黄禾五百千。
子密封侯岂所宜，能高德义必无为。当时若缚还彭氏，率土何忧不自归。
鱼悬洁白振清风，禄散亲宾岁自穷。单席寒厅惭使者，葛衣何以至三公。
为国推贤匪惠私，十金为报遽相危。无言暗室何人见，咫尺斯须已四知。
绿林清旦正朝饥，岂计行人瘦与肥。为感在原哀叫切，鹡鸰休报听双飞。
麄衣闲寂阅群书，荐达嫔妃广帝居。再实伤根嫌贵宠，惠慈劳悴育皇储。
萝挂青松是所依，松凋萝更改何枝。操刀必割腕可断，磐石徒坚心不移。
心摧目断哭江𣸣，窥浪无踪日又昏。不入重泉寻水底，此生安得见沈魂。
绿水双鸳一已沈，皇天更欲配何禽。不将血涕随霜刃，谁见朱殷未死心。
君恶奢华意不欢，一言从俭亦何难。但能和乐同琴瑟，未必恩情在绮纨。
狱无良吏雪无由，处处戈鋋自执仇。吕母衔冤穷老妇，亦能为帅复私雠。
豫州军败信途穷，徐庶推能荐卧龙。不是卑词三访谒，谁令玄德主巴邛。
一家区宇忽三分，龌龊车书曷足论。定有伊姜为佐辅，忍教鸿雁各乾坤。
万峰如剑载前来，危阁横空信险哉。对此玄休长叹息，方知刘禅是庸才。
吴宫季主恣骄奢，移尽江南百媚花。一旦狂风江上起，花随风散落谁家。
王表闻声莫见身，吴中敬事甚君亲。是知邦国将亡灭，不听人臣听鬼神。
轻财重义见英奇，圣主贤臣是所依。公瑾窘饥求子敬，一言才起数船归。
汉贪金帛鬻公卿，财赡羸军冀国宁。晋武鬻官私室富，是知犹不及桓灵。
君人为理在安民，论道求贤德自新。经国远图无所问，何曾言指一何神。
蛙鸣堪笑问官私，更劝饥人食肉糜。蒙昧万机犹妇女，寇戎安得不纷披。
贾后甘为废戮人，齐王还杀赵王伦。一从天下无真主，瓜割中原四百春。
蕃汉戈矛遍九垓，两京簪绂走黄埃。刘聪大会平阳日，遣帝行觞事可哀。
耕牛吃尽大田荒，二两黄金籴斗粮。御粥又闻无麹屑，不降胡虏奈饥肠。
谁疑忠谏郭钦言，不逐戎夷出塞垣。晋室既无明圣主，果为胡虏乱中原。
六合谁为辅弼臣，八风昏处尽胡尘。是知济弱扶倾术，不属高谈虚论人。
韩魏荆扬日岂堪，胡风看欲过江南。中原一片生灵血，谁秉王纲色不惭。
闻说贪泉近郁林，隐之今日得深斟。徒言滴水能穿石，其那坚贞匪石心。
贪泉何处是泉源，只在灵台一点间。必也心源元自有，此泉何必在江山。
戎羯谁令识善言，刑将不舍遽能原。垂成却罢凤仪殿，仍改逍遥纳谏园。
官从主簿至专征，谁遣凉王破赵名。益信用贤由拔擢，穰苴不是将家生。
太武南征似卷蓬，徐阳兖蔡杀皆空。从来吊伐宁如此，千里无烟血草红。
明庄节闵并罹殃，命在朱高二悖王。已叹一年三易换，更嗟殴辱下东廊。
百万南征几马归，叛亡如猬亦何悲。宾擒敌国诸戎主，更遣权兵过在谁。
空知勇锐不知兵，困兽孤军未可轻。安有长驱百馀万，身驰几旅欲先征。
水影星光怪异多，不思修德事干戈。无谋拒谏仍轻敌，国破身擒将奈何。
栖栖老楚未遭时，债主凭陵似迫危。人杰既为王谧识，刁逵诛斩独何悲。
肆意荒狂杀不辜，方嗟废帝又苍梧。自言威震为英武，肯虑湘东与玉夫。
定策谁扶捕鼠儿，不忧萧衍畏潘妃。长围既合刀临项，犹惜金钱对落晖。
梁武年高厌六龙，繁华声色尽归空。不求贤德追尧舜，翻作忧囚一病翁。
兴亡何故遽环回，汤纣身为事可哀。莫是自长嫌胜己，蔽贤犹执匹夫才。
救兵方至强抽军，与贼开城是简文。曲项琵琶催酒处，不图为乐向谁云。
木栅江城困魏军，王褒横议遏谋臣。宾降未免俱为戮，一死安能谢益仁。
叛奴逃数岂堪留，忠节曾无肯到头。朱异早能同远见，青衫宁假帝登楼。
徒览儒书不学兵，彦和虚得不廉名。四郊多垒犹相罪，国破将何谢太清。
为政残苛兽亦饥，除饥机在养疲羸。人能善政兽何暴，焉用劳人以槛为。
宣帝骄奢恣所为，后宫升降略无时。乘危自有妻公在，安许鸾凰是尉迟。
忠谏能坚信正臣，三沈三屈竟何云。每沈良久方能语，及语还呼桀纣君。
孤儿寡妇忍同欺，辅政刚教篡夺为。矫诏必能疏昉译，直臣诚合重颜仪。
腹生奚强有亲疏，怜者为贤弃者愚。储贰不遭谗构死，隋亡宁便在江都。
拒谏劳兵作祸基，穷奢极武向戎夷。兆人疲弊不堪命，天下嗷嗷新主资。
破敌江军意气豪，请除倾国斩妖娆。红绡忍染娇春雪，瞪目看行切玉刀。
入海浮生汗漫秋，紫皇高宴五云楼。霓裳曲罢天风起，吹散仙香满十洲。
楼鏁彤霞地绝尘，碧桃花发九天春。东皇近日慵游宴，闲煞瑶池五色麟。
上清仙路有丹梯，影响行人到即迷。不会无端个渔父，阿谁教入武陵溪。
本来方朔是真仙，偶别丹台未得还。何事玉皇消息晚，忍教憔悴向人间。
新拜天官上玉都，紫皇亲授五灵符。群仙个个来相问，人世风光似此无。
有国由来在得贤，莫言兴废是循环。武侯星落周瑜死，平蜀降吴似等闲。
一树繁英夺眼红，开时先合占东风。可怜地僻无人赏，抛掷深山乱木中。
夹路轻风撼柳条，雨侵春态动无憀。采香陌上谁家女，湿损钗头翡翠翘。
满城春色花如雪，极目烟光月似钩。总是动人乡思处，更堪容易上高楼。
汉武年高慢帝图，任人曾不问贤愚。直饶四老依前出，消得江充宠佞无。
门掩松萝一迳深，偶携藜杖出前林。谁知尽日看山坐，万古兴亡总在心。
点点渔灯照浪清，水烟疏碧月胧明。小滩惊起鸳鸯处，一只采莲船过声。
家隔西秦无远信，身随东洛度流年。病来旅馆谁相问，牢落闲庭一树蝉。
旅怀秋兴正无涯，独倚危楼四望赊。谷变陵迁何处问，满川空有旧烟霞。
雪冻阴河半夜风，战回狂虏血漂红。据鞍遥指长安路，须刻麟台第一功。
愁听南楼角又吹，晓鸡啼后更分离。如何销得凄凉思，更劝灯前酒一卮。
霜梅先拆岭头枝，万卉千花冻不知。留得和羹滋味在，任他风雪苦相欺。
入谷先生一阵香，异花奇木簇禅堂。可怜门外高低路，万毂千蹄日日忙。
茅屋萧寥烟暗后，松窗寂历月明初。此时谁念孤吟客，唯有黄公一帙书。
天上瑶池覆五云，玉麟金凤好为群。不须更饮人间水，直是清流也汗君。
悠悠信马春山曲，芳草和烟铺嫩绿。正被离愁著莫人，那堪更过相思谷。
圣泽安排当散地，贤侯优贷借新居。闲中亦有闲生计，写得南华一部书。
乱云堆里结茅庐，已共红尘迹渐疏。莫问野人生计事，窗前流水枕前书。
行尽江南数十程，晓星残月入华清。朝元阁上西风急，都入长杨作雨声。
一别家山十六程，晓来和月到华清。朝元阁上西风急，都入长杨作雨声。
种茶岩接红霞坞，灌稻泉生白石根。皤腹老翁眉似雪，海棠花下戏儿孙。
短羽新来别海阳，真珠高卷语雕梁。佳人未必全听尔，正把金针绣凤凰。
寒云古木罩星台，凡骨仙踪信可哀。二十年前曾此到，一千年内未归来。
零零夜雨渍愁根，触物伤离好断魂。莫怪杜鹃飞去尽，紫微花里有啼猿。
一巢功绩破春光，絮落花残两翅狂。月树风枝不栖去，强来言语泥雕梁。
难把菱花照素颜，试临春水插花看。木兰船上游春子，笑指荆钗下远滩。
何处相逢万事忙，卓家楼上百淘香。明朝渐近山僧寺，更为残花醉一场。
庾家楼上谢家池，处处风烟少旧知。明日落花谁共醉，野溪猿鸟恨归迟。
碧坞烟霞昼未开，游人到处尽裴回。凭谁借问岩前叟，曾托吾皇一梦来。
于公恸哭三年旱，邹衍含愁五月霜。今我幽愁还似古，皇天无语但苍苍。
秦地城池二百年，何期如此贱田园。一顷麦苗硕伍米，三间堂屋二千钱。
位乖燮理致伤残，四面墙匡不忍看。正是花时堪下泪，相公何必更追欢。
昔日郎君今刺史，朱元依旧守朱门。今朝竹马诸童子，尽是当时竹马孙。
积玉堆金官又崇，祸来倏忽变成空。五年荣贵今何在，不异南柯一梦中。
一种芳菲出后庭，却输桃李得佳名。谁能为向天人说，从此移根近太清。
飒飒西风满院栽，蘂寒香冷蝶难来。他年我若为青帝，报与桃花一处开。
待到秋来九月八，我花开后百花杀。冲天香阵透长安，满城尽带黄金甲。
记得当年草上飞，铁衣著尽著僧衣。天津桥上无人识，独倚栏干看落晖。
汉家仙仗在咸阳，洛水东流出建章。野老至今犹望辛，离宫秋树独苍苍。
汨没朝班愧不才，谁能低折向尘埃。青山得去且归去，官职有来还自来。
魂归寥廊魄归泉，只住人间十五年。昨日施僧裙带上，断肠犹系琵琶弦。
一别人间岁月多，归来人事已销磨。惟有门前鉴池水，春风不改旧时波。
导和气兮袭氤氲，宣皇使兮彰圣神。服遐裔兮敷质文，格苗扈兮息烟尘。
紫燎光销大驾归，御楼初见赭黄衣。千声鼓定将宣赦，竿上金鸡翅欲飞。
北阙晴分五凤楼，嵩山秀色护神州。洛河自契千年运，更拟波中出九畴。
中兴殿上晓光融，一炷天香舞瑞风。百辟虔心齐稽首，卷帘遥见御衣红。
日和风暖御楼时，万姓齐瞻八彩眉。瑞气祥烟笼细仗，合门宣赦四方知。
凤吹鸾歌晓日明，丰年观稼出神京。封人争献南山寿，五色云中御辇平。
圣主临轩待晓时，穿花宫漏正迟迟。鸡人一唱乾坤晓，百辟分班俨羽仪。
朦胧西月照池亭，初夜椒房掩画屏。宫女相呼有何事，上楼同看老人星。
红泥椒殿缀珠珰，帐蹙金龙窣地长。红兽慢然天色暖，凤炉时复𦶟沈香。
九重楼殿簇丹青，高柳含烟覆井亭。宫内不知今日几，自来阶下数尧蓂。
寝殿香浓玉漏严，云随凉月下西南。帐前宫女低声道，主上还应梦傅岩。
遶殿钩栏压玉阶，内人轻语凭葱薹。皆言明主垂衣理，不假朱云傍槛来。
颟顸冰面莹池心，风刮瑶阶腊雪深。怪得宫中无兽炭，步摇钗是辟寒金。
兰殿春融自靘笙，玉颜风透象纱明。金簧如语莺声滑，可使云和独得名。
兰烛时将凤髓添，寒星遥映夜光帘。龙楼露著鸳鸯瓦，谁近螭头掷玉签。
玉甃莲池春水平，小鱼双并锦鳞行。内中知是黄河样，九曲今年彻底清。
真珠帘外静无尘，耿耿凉天景象新。金殿夜深银烛晃，宫嫔来奏月重轮。
鱼犀月掌夜通头，自著盘莺锦臂韝。多把沈檀配龙麝，宫中掌浸十香油。
香云双飐玉蝉轻，侍从君王苑里行。嘉瑞忽逢连理木，一时跪拜贺文明。
金鸾双立紫檀槽，暖殿无风韵自高。含笑试弹红蘂调，君王宣赐酪樱桃。
斑簟如霞可殿铺，更开新进瑞莲图。谁人筑损珊瑚架，子细看时认沥苏。
金盆初晓洗纤纤，银鸭香焦特地添。出户忽看春雪下，六宫齐卷水晶帘。
暖金盘里点酥山，拟望君王子细看。更向眉中分晓黛，岩边染出碧琅玕。
云母屏前绣柱衣，龙床闲卷谏书帏。黄金槛外螭头活，日照红兰露未晞。
楼西残月尚胧明，中禁鸡人报晓声。清旦司天台进状，夜来晴霁泰阶平。
纤辔摩轩响佩环，银台门外集鸳鸾。三钟五鼓祥烟敛，日照仙人捧露盘。
司膳厨中也禁烟，春宫相对画秋千。清明节日颁新火，蜡炬星飞下九天。
宫木交芳色尽深，和风轻舞早莺吟。侍臣不异东方朔，应喜仙桃满禁林。
贡橘香匀䩋𩉙容，星光初满小金笼。近臣押赐诸王宅，拜了方开敕字封。
献寿朝元欲偃戈，航深梯险竞骈罗。若论万国来朝日，比并涂山更较多。
艳阳风景簇神州，杏蘂桃心照凤楼。遥望青青河畔草，几多归马与休牛。
銮舆观稼晚方归，日月旗中见御衣。万姓焚香惟顶礼，瑞雪随伞入宫闱。
宫庭皆应紫微垣，壮丽宸居显至尊。赤子颙颙瞻父母，已将仁德比乾坤。
三农皆已辟田畴，又见金门出土牛。块雨条风符圣化，嘉禾看却报新秋。
进食门前水陆陈，大官斋洁贡时新。明君宵旰分甘处，便索金盘赐重臣。
层台金碧惹红霞，仙掌亭亭对月华。昨夜盘中甘露满，婕妤争去奏官家。
水殿垂帘冷色凝，一床珍簟展春冰。才人侍立持团扇，金缕双龙贴碧藤。
香鸭烟轻𦶟水沈，云鬟闲坠凤犀簪。珠帘半卷开花雨，又见芭蕉展半心。
莺锦蝉罗撒麝脐，狻猊轻喷瑞烟迷。红酥点得香山小，卷上珠帘日未西。
锦褥花明满殿铺，宫娥分坐学樗蒲。欲教官马冲关过，咒愿纤纤早掷卢。
小楼花簇钿山低，金雉双来蹋马齐。夸向傍人能彩戏，朝来赢得鹭鸶犀。
红鬃白马嫩龙飞，天厩供来入紫微。遥见玉阶嘶不已，应缘识得赭黄衣。
班定千牛立受宣，佩刀搢笏凤墀前。一声不坐祥云合，鸳鹭依行拜两边。
三殿香浓晓色来，祥鸾威凤待门开。锵金佩玉趋丹陛，总是和羹作砺才。
两番供奉打球时，鸾凤分厢锦绣衣。虎骤龙腾宫殿响，骅骝争趁一星飞。
凤池冰泮岸莎匀，柳眼花心雪里新。都是九重和暖地，东风先报禁园春。
紫气氤氲满帝都，映楼明月锁金铺。银泥殿里嫌红烛，教近龙床著火珠。
地衣初展瑞霞融，绣帽金铃舞舜风。吹竹弹丝珠殿响，坠仙双降五云中。
锦策匀铺寒玉齐，星锤高运日通犀。铿金曲罢春冰碎，跪拜君王粉面低。
珠帘静卷水亭凉，玉蘂风飘小槛香。几处按歌齐入破，双双雏燕出宫墙。
宫娥解禊艳阳时，鹢舸兰桡满凤池。春水如蓝垂柳醉，和风无力袅金丝。
白玉阶前菊蘂香，金杯仙酝赏重阳。层台云集梨园乐，献寿声声祝万康。
天籁吟风社燕归，渚莲香老碧苔肥。夜来霜坠梧桐叶，诸殿平明进御衣。
𬬻𦶟香檀兽炭痴，真珠帘外雪花飞。六宫进酒尧眉寿，舞凤盘龙满御衣。
云行风静早秋天，竞遶盆池蹋采莲。罨画披袍从窣地，更寻宫柳看鸣蝉。
阑珊星斗缀珠光，七夕宫嫔乞巧忙。总上穿针楼上去，竞看银汉洒琼桨。
宝瑟凄锵夜漏馀，玉阶闲作对蟾蜍。秋光寂历银河转，已见宫花露滴疏。
春风金袅万年枝，簇白团红烂熳时。宫女竞思游御苑，大家齐奏圣人知。
乾文初见泰阶平，日月常遵阁道行。昨夜仰观垂象正，拱辰星宿转分明。
锵锵济济赴延英，渐近重瞳目转明。君圣臣贤鱼水契，鸿基须贺永清平。
天厩骖𬴂集嫩龙，雪光相照晓嘶风。昂头步步金鞍稳，掌扇花前御路中。
金吾细仗俨威仪，圣旨凝旒对远夷。晓日曈昽瞻玉案，丁冬环珮满彤墀。
正旦垂旒御八方，蛮夷无不奉梯航。群臣舞蹈称觞处，雷动山呼万岁长。
圣主躬耕在籍田，公卿环卫待丰年。五风十雨馀粮在，金殿惟闻奏舜弦。
圣日垂科委所司，英才咸喜遇明时。春宫进榜莺离谷，月殿香残桂魄枝。
天街香满瑞云生，红伞凝空景日明。先遣五坊排猎骑，为民除害出神京。
内宴初开锦绣攒，教坊齐奏万年欢。箫韶响亮春云合，日照尧阶舞瑞鸾。
视草词臣直玉堂，对来新赐锦袍香。班资最在云霄上，长是先迎日月光。
玉殿朦胧散晓光，金龙高喷九天香。摵鞭声定初开扇，百辟齐呼万岁长。
五色卿云复九重，香烟高舞御𬬻中。含元殿里行仁德，四海车书已混同。
欲封丹诏紫泥香，朱篆龙文御印光。汗涣丝纶出丹禁，便从天上凤衔将。
越溪姝丽入深宫，俭素皆持马后风。尽道君王修圣德，不劳辞辇与当熊。
早梅初向雪中明，风惹奇香粉蘂轻。谁道落花堪𫖃面，竞来枝上采繁英。
暖殿奇香馥绮罗，窗间初学绣金鹅。才经冬至阳生后，今日工夫一线多。
金井澄泉玉液香，瑠璃深殿自清凉。温汤头进瓜初熟，后至宫嫔未得尝。
绣闼雕甍列锦闺，珍奇惟待凤凰栖。杏梁烜赫晴霞展，时见空虚坠燕泥。
龙凤金鞍软玉缏，雪花光照锦连干。驾头直指西郊去，晓日寒生讲武天。
戛云楼上定风盘，雀跃猿跳总不难。要对君王逞轻捷，御楼时拟上鸡竿。
停稳春衫窣地长，通天犀带缀金章。近臣衔命离丹禁，高捧恩波洒万方。
垂黎玉押春帘卷，不夜珠楼晓鉴开。袍袴宫人走迎驾，东风吹送御香来。
金吾勘契自通宫，楼上初闻唱刻闲。金殿香高初唤仗，数行鸳鹭各趋班。
螺髻凝香晓黛浓，水精㶉𫛶飐轻风。金钗斜戴宜春胜，万岁千秋遶鬓红。
缕金团扇对纤𫄨，正是深宫捧日时。要对君王说幽意，低头佯念婕妤诗。
结金冠子学梳蝉，碾玉蜻蜓缀鬓偏。寝殿垂帘悄无事，试香闲立御炉前。
金马词臣夜受宣，授毫交直八花砖。白麻草了初呈进，称旨丝纶下九天。
平明光政便门开，已见忠臣早入来。自是枢机符造化，大罗天上曜三台。
红罗窗里绣偏慵，亸袖闲隈碧玉笼。兰殿春晴鹦鹉睡，结条钗飐落花风。
晓光初入右银台，鸳鹭分班启沃来。如水如鱼何际会，尽言金鼎得盐梅。
立名金马近尧阶，尽是家传八斗才。麻尾尚犹龙字湿，便从天上凤衔来。
狻猊镇角舞筵张，鸾凤花分十六行。轻动玉纤歌遍慢，时时偷眼看君王。
边藩□宴贺休征，细仗初排舜日明。坐定两军呈百戏，乐臣低折贺升平。
碧罗冠子簇香莲，结胜双衔利市钱。花下贪忙寻百草，不知遗却蹙金蝉。
兰省初除傅粉郎，静端霜简入鸳行。明庭转制浑无事，朝下空馀鸡舌香。
采访宁遗草泽人，诏搜无不降蒲轮。集贤殿里开炉冶，待把黄金铸重臣。
红玉纤纤捧暖笙，绛唇呼吸引春莺。霓裳曲罢君王笑，宜近前来与改名。
绣额朱门插艾人，羞将角黍近香唇。平明朝下夸宣赐，五色香丝系臂新。
芙蓉冠子水精簪，闲对君王理玉琴。鹭颈莺唇胜仙子，步虚声细象窗深。
金马门开侍从归，御香犹惹赐来衣。晓光满院金鱼冷，红药花擎宿露飞。
便殿朝回卸玉簪，竞来芳槛摘花心。风和难捉花中蝶，却向窗间弄绣针。
君王朝下未梳头，长晕残眉侍鉴楼。扼臂交光红玉软，起来重拟理箜篌。
九重天上实难知，空遣微臣役梦思。葵藿一心期捧日，强搜狂斐拟宫词。
软碧摇烟似送人，映花时把翠眉嚬。青青自是风流主，慢飐金丝待洛神。
瑟瑟罗裙金缕腰，黛眉隈破未重描。醉来𫜪损新花子，拽住仙郎尽放娇。
鹊桥初就咽银河，今夜仙郎自姓和。不是昔年攀桂树，岂能月里索姮娥。
华夷图上见洋川，知在青山绿水边。官闲最好游僧舍，江近应须买钓船。
高却垣墙钥却门，监丞从此罢垂纶。池中鱼鳖应相贺，从此方知有主人。
社公今日没心情，为乞治聋酒一瓶。恼乱玉堂将欲遍，依稀巡到第三厅。
千年埋没竟何为，变化宜将万物齐。安得风胡借方便，铸成神剑斩鲸鲵。
古寺松轩雨声别，寒窗听久诗魔发。记得年前在赤城，石楼梦觉三更雪。
万叶红绡翦尽春，丹青任写不如真。风光九十无多日，难惜尊前折赠人。
平吞六国更何求，童女童男问十洲。沧海不回应怅望，始知徐福解风流。
家临泾水隔秦川，来往关河路八千。堪恨此身何处老，始皇桥畔又经年。
昭裔登庸汝未登，凤池鸡树冷如冰。何如且作宣徽使，免被人呼粥饭僧。
折花携酒看龙窝，镂玉长旌俊彦过。他日各为云外客，碧纱笼却又如何。
座主登庸归凤阙，门生批诏立鳌头。玉堂旧阁多珍玩，可作西斋润笔不。
池莲憔悴无颜色，园竹低垂减翠阴。园竹池莲莫惆怅，相看恰似主人心。
金殿试回新折桂，将军留辟向江城。思量一醉犹难得，辜负扬州管记名。
枯箨危根缴石头，千竿交映近清流。堪珍仲宝穷幽笔，留得荆湘一片秋。
风柳摇摇无定枝，阳台云雨梦中归。他年蓬岛音尘断，留取尊前旧舞衣。
昔年凄断此江湄，风满征帆泪满衣。今日重怜鹡鸰羽，不堪波上又分飞。
谁家旧宅春无主，深院帘垂杏花雨。香飞绿琐人未归，巢燕承尘默无语。
日高闲步下堂阶，细草春莎没绣鞋。折得玫瑰花一朵，凭君簪向凤皇钗。
佳人一去无消息，梦觉香残愁复入。空庭悄悄月如霜，独倚阑干伴花立。
琼节高吹宿凤枝，风流交我立忘归。最怜瑟瑟斜阳下，花影相和满客衣。
他皆携酒寻芳去，我独关门好静眠。唯有杨花似相觅，因风时复到床前。
宫门长闭舞衣闲，略识君王鬓便斑。却羡落花春不管，御沟流得到人间。
不嗟白发曾游此，不叹征帆无了期。尽日凭阑谁会我，祗悲不见韩垂诗。
匀如春涧长流水，怨似秋枝欲断蝉。可惜人间容易听，清声不到御楼前。
几年不到东岩下，旧住僧亡屋亦无。寒日萧条何物在，朽松经烧石池枯。
偶罢阿衡来典郡，固无闲可物应官。凭君为报群胥道，莫作循州刺史看。
春来涨水流而活，晓色西山势似行。玉洞主人经劫在，携竿步步就长生。
跁跒为诗跁跒书，不封将去寄仙都。仙翁拍手应相笑，得似秦朝次仲无。
锦衣红夺彩霞明，侵晓春游向野庭。不识农夫辛苦力，骄骢蹋烂麦青青。
独宿大中年里寺，樊笼得出事无心。寒山梦觉一声磬，霜叶满林秋正深。
仙界路遥云缥渺，古坛风冷叶萧骚。后来岂合言淹滞，一尉升腾道最高。
园林萧洒闻来久，欲访因循二十秋。今日开襟吟不尽，碧山重叠水长流。
那堪雨后更闻蝉，溪隔重湖路七千。忆昔故园杨柳岸，全家送上渡头船。
五斗徒劳谩折腰，三年两鬓为谁焦。今朝官满重归去，还挈来时旧酒瓢。
寒云淡淡天无际，片帆落处沙鸥起。水阔风高日复斜，扁舟独宿芦花里。
一从携手阻戈鋋，屈指如今已十年。长记二林同宿夜，竹斋听雨共忘眠。
一茎二茎华发生，千枝万枝梨花白。春色江南独未归，今朝又送还乡客。
万里黄云冻不飞，碛烟烽火夜深微。胡儿移帐寒笳绝，雪路时闻探马归。
锦缆龙舟万里来，醉乡繁盛忽尘埃。空馀两岸千株柳，雨叶风花作恨媒。
吟登萧寺旃檀阁，醉倚王家玳瑁筵。远远朝宗出白云，方圆随处性长存。
雪爪星眸世所稀，摩天专待振毛衣。虞人莫谩张罗网，未肯平原浅草飞。
蝶散莺啼尚数枝，日斜风定更离披。看多记得伤心事，金谷楼前委地时。
别梦依依到谢家，小廊回合曲阑斜。多情只有春庭月，犹为离人照落花。
酷怜风月为多情，还到春时别恨生。倚柱寻思倍惆怅，一场春梦不分明。
暂到高唐晓又还，丁香结梦水潺潺。不知云雨归何处，历历空留十二山。
灵和风暖太昌春，舞线摇丝向昔人。何似晓来江雨后，一行如画隔遥津。
彭泽初栽五树时，只应闲看一枝垂。不知天意风流处，要与佳人学画眉。
暖傍离亭静拂桥，入流穿槛绿阴摇。不知落日谁相送，魂断千条与万条。
春来绿树遍天涯，未见垂杨未可夸。晴日万株烟一阵，闲坊兼是莫愁家。
十首当年有旧词，唱青歌翠几无遗。未曾得向行人道，不谓离情莫折伊。
重义轻生一剑知，白虹贯日报雠归。片心惆怅清平世，酒市无人问布衣。
陶潜彭泽五株柳，潘岳河阳一县花。两处争如阳朔好，碧莲峰里住人家。
玉树歌终王气收，雁行高送石城秋。江山不管兴亡事，一任斜阳伴客愁。
岸柳萧疏野荻秋，都门行客莫回头。一条灞水清如剑，不为离人割断愁。
杀声沈后野风悲，汉月高时望不归。白骨已枯沙上草，家人犹自寄寒衣。
今人地藏古人骨，古人花为今人发。江南何处葬西施，谢豹空闻采香月。
麻姑井边一株杏，花开不如古时红。西邻蔡家十岁女，年年二月卖东风。
帝烛荧煌下九天，蓬莱宫晓玉炉烟。无央鸾凤随金母，来贺熏风一万年。
正殿云开露冕旒，下方珠翠压鳌头。天鸡唱罢南山晓，春色光辉十二楼。
万宇灵祥拥帝居，东华元老荐屠苏。龙池遥望非烟拜，五色曈昽在玉壶。
宝祚河宫一向清，龟鱼天篆益分明。近臣谁献登封草，五岳齐呼万岁声。
一宵何期此灵境，五粒松香金地冷。西僧示我高隐心，月在中峰葛洪井。
阖闾宫娃能采莲，明珠作佩龙为船。三千巧笑不复见，江头废苑花年年。
青冥结根易倾倒，沃洲山中双树好。瑠璃宫殿无斧声，石上萧萧伴僧老。
竹斋睡馀柘浆清，麟凤诱我劳此生。勿忆天台掩书坐，涧云起尽红峥嵘。
芙蓉楼中饮君酒，骊驹结言春杨柳。豫章花落不见归，一望东风堪白首。
𫛸鴂初鸣洲渚满，龙蛇洗鳞春水暖。病多欲问山寺僧，湖上人传石桥断。
九十春光在何处，古人今人留不住。年年白眼向黔娄，唯放蛴螬飞上树。
绿衣宛地红倡倡，熏风似舞诸女郎。南邻荡子妇无赖，锦机春夜成文章。
古道夤缘蔓黄葛，桓伊冢西春水阔。村翁莫倚横浦罾，一半鱼虾属鹈獭。
春山杜鹃来几日，夜啼南家复北家。野人听此坐惆怅，恐畏踏落东园花。
不是苕溪厌看月，天涯有程云树凉。何意汀洲剩风雨，白𬞟今日似潇湘。
日夕鲲鱼梦南国，苕阳水高迷渡头。故山秋风忆归去，白云又被王孙留。
千里潺湲建溪路，梦魂一夕西归去。龙舼欲上巴兽滩，越王金鸡报天曙。
不压东溪绿玉君，天坛双凤有时闻。一峰晓似朝仙处，青节森森倚绛云。
万枝朝露学潇湘，杳霭孤亭白石凉。谁道乖龙不得雨，春雷入地马鞭狂。
啸入新篁一里行，万竿如瓮锁龙泓。惊巢翡翠无寻处，闲倚云根刻姓名。
青岚帚亚思吾祖，绿润偏多忆蔡邕。长听南园风雨夜，恐生鳞甲尽为龙。
迸玉闲抽上钓矶，翠苗番次脱霞衣。山童泥乞青騘马，骑过春泉掣手飞。
须题内史琅玕坞，几醉山阳瑟瑟村。剩养万茎将扫俗，莫教凡鸟闹云门。
一溪云母间灵花，似到封侯逸士家。谁识雌雄九成律，子乔丹井在深涯。
燕燕雏时紫米香，野溪羞色过东墙。诸儿莫拗成蹊笋，从结高笼养凤皇。
一节呼龙万里秋，数茎垂海六鳌愁。更须瀑布峰前种，云里阑干过子猷。
丘壑谁堪话碧鲜，静寻春谱认婵娟。会当小杀青瑶简，图写龟鱼把上天。
玄圃千春闭玉丛，湛阳一祖碧云空。不须骚屑愁江岛，今日南枝在国风。
洪崖岭上秋月明，野客枕底章江清。蓬壶宫阙不可梦，一一入楼归雁声。
十年蓬转金陵道，长哭青云身不早。故乡逢尽白头人，清江颜色何曾老。
黠虏迢迢未肯和，五陵年少重横戈。谁家不结空闺恨，玉箸阑干妾最多。
羽管慵调怨别离，西园新月伴愁眉。容华不分随年去，独有妆楼明镜知。
忆饯良人玉塞行，棃花三见换啼莺。边场岂得胜闺阁，莫逞雕弓过一生。
惆怅江南早雁飞，年年辛苦寄寒衣。征人岂不思乡国，只是皇恩未放归。
水阁莲开燕引雏，朝朝攀折望金吾。闻道碛西春不到，花时还忆故园无。
自从清野戍辽东，舞袖香销罗幌空。几度长安发梅柳，节旄零落不成功。
长夜孤眠倦锦衾，秦楼霜月苦边心。征衣一倍装绵厚，犹虑交河雪冻深。
瀚海长征古别离，华山归马是何时。仍闻万乘尊犹屈，装束千娇嫁郅支。
沙塞依稀落日边，寒宵魂梦怯山川。离居渐觉笙歌懒，君逐嫖姚已十年。
万里轮台音信稀，传闻移帐护金微。会须麟阁留踪迹，不斩天骄莫议归。
黄鹤春风二千里，山人佳期碧江水。携琴一醉杨柳堤，日暮龙沙白云起。
虞韶九奏音犹在，只是巴童自弃遗。闲卧清秋忆师旷，好风摇动古松枝。
一顾成周力有馀，白云闲钓五溪鱼。中原莫道无麟凤，自是皇家结网疏。
长爱真人王子乔，五松山月伴吹箫。从他浮世悲生死，独驾苍鳞入九霄。
越里娃童锦作襦，艳歌声压郢中姝。无人说向张京兆，一曲江南十斛珠。
云堆西望贼连营，分阃何当举义兵。莫道羔裘无壮节，古来成事尽书生。
髣髴三株植世间，风光满地赤城闲。无因秉烛看奇树，长伴刘公醉玉山。
海曲春深满郡霞，越人多种刺桐花。可怜虎竹西楼色，锦帐三千阿母家。
石氏金园无此艳，南都旧赋乏灵材。只因赤帝宫中树，丹凤新衔出世来。
猗猗小艳夹通衢，晴日熏风笑越姝。只是红芳移不得，刺桐屏幛满中都。
不胜攀折怅年华，红树南看见海涯。故国春风归去尽，何人堪寄一枝花。
赤帝常闻海上游，三千幢盖拥炎州。今来树似离宫色，红翠斜欹十二楼。
后来台席更何人，都护朝天拜近臣。长笑当时汉卿士，等闲恩泽画麒麟。
匝地歌钟镇海隅，城池鞅掌旧名都。不知珠履三千外，更许侯嬴寄食无。
汉主东封报太平，无人金阙议边兵。纵饶夺得林胡塞，碛地桑麻种不生。
誓扫匈奴不顾身，五千貂锦丧胡尘。可怜无定河边骨，犹是春闺梦里人。
陇戍三看塞草青，楼烦新替护羌兵。同来死者伤离别，一夜孤魂哭旧营。
黠虏生擒未有涯，黑山营阵识龙蛇。自从贵主和亲后，一半胡风似汉家。
近来诗思清于水，老去风情薄似云。已向升天得门户，锦衾深愧卓文君。
金栏白的善𥮾𥰭，双凤夜伴江南栖。十洲人听玉楼晓，空向千山桃杏枝。
何年种芝白云里，人传先生老莱子。消磨世上名利心，澹若岩间一流水。
一衲净居云梦合，秋来诗思祝融高。何因知我津涯阔，远寄东溟六巨鳌。
伏龙山横洲渚地，人如白𬞟自生死。洪崖成道二千年，唯有徐君播青史。
忆昔鄱阳旅游日，曾听南家争𢭏衣。今夜重开旧砧杵，当时还见雁南飞。
闲来仙观问希夷，云满星坛水满池。羽客不知何处去，洞前花落立多时。
行杯酌罢歌声歇，不觉前汀月又生。自是离人魂易断，落花芳草本无情。
松桂烟霞蔽梵宫，诗流闲去访支公。石堂磬断相逢夜，五老月生谿影空。
早是春愁触目生，那堪春夕酒初醒。贯珠声罢人归去，半落桃花月在庭。
暮春滴血一声声，花落年年不忍听。带月莫啼江畔树，酒醒游子在离亭。
千峰雪尽鸟声春，日永孤吟野水滨。霄汉路岐升未得，花时空拂满衣尘。
巫峡云深湘水遥，更无消息梦空劳。梦回深夜不成寐，起立闲庭花月高。
危言危行是男儿，倚伏相牵岂足悲。莫向汀洲时独立，悠悠斜日照江蓠。
春来无树不青青，似共东风别有情。闲忆旧居湓水畔，数枝烟雨属啼莺。
最爱青青水国中，莫愁门外间花红。纤纤无力胜春色，撼起啼莺恨晚风。
功名未立诚非晚，骨肉分飞又入秋。枕上不堪残梦断，壁蛩窗月夜悠悠。
渔休渭水兴周日，龙起南阳相蜀时。不遇文王与先主，经天才业拟何为。
残烛犹存月尚明，几家帏幌梦魂惊。星河渐没行人动，历历林梢百舌声。
影未沈山水面红，遥天雨过促征鸿。魂销举子不回首，闲照槐花驿路中。
香尘未歇暝烟收，城满笙歌事胜游。自是离人睡长早，千家帘卷月当楼。
懒穿幽径冲鸣鸟，忍踏清阴损翠苔。不似闭门欹枕听，秋声如雨入轩来。
一梦奢华去不还，断墙花发岂堪看。玉纤素绠知何处，金井梧枯碧甃寒。
㶉𫛶双飞下碧流，蓼花𬞟穗正含秋。茜裙二八采莲去，笑冲微雨上兰舟。
竹轩临水静无尘，别后凫鹥入梦频。杜若菰蒲烟雨歇，一溪春色属何人。
长涯烟水又含秋，吏散时时独上楼。信断兰台乡国远，依稀王粲在荆州。
尘昏菱鉴懒修容，双脸桃花落尽红。玉塞梦归残烛在，晓莺窗外啭梧桐。
边无音信暗消魂，茜袖香裙积泪痕。海燕归来门未掩，悠悠花落又黄昏。
送别人归春日斜，独鞭羸马指天涯。月生江上乡心动，投宿匆忙近酒家。
极目青青垅麦齐，野塘波阔下凫鹥。阳乌景暖林桑密，独立闲听戴胜啼。
门鏁帘垂月影斜，翠华咫尺隔天涯。香铺罗幌不成梦，背壁银缸落尽花。
金波寒透水精帘，烧尽沈檀手自添。风递笙歌门已掩，翠华何处夜厌厌。
晚凉含笑上兰舟，波底红妆影欲浮。陌上少年休植足，荷香深处不回头。
沈沈楼影月当午，冉冉风香花正开。芳草迢迢满南陌，王孙何处不归来。
门外尘飞暑气浓，院中萧索似山中。最怜煮茗相留处，疏竹当轩一榻风。
泥书捧处圣恩新，许觐庭闱养二亲。蝼蚁至微宁足数，未知何处答穹旻。
烟波涉历指家林，欲到家林惧却深。得信慈亲疴瘵减，当时宽勉采兰心。
春霖催得锁烟浓，竹院莎斋径小通。谁爱落花风味处，莫愁门巷衬残红。
如峰形状在西郊，未见从龙上泬寥。多谢好风吹起后，化为甘雨济田苗。
永巷苔深户半开，床头书剑积尘埃。最怜小槛疏篁晩，幽鸟双双何处来。
红花颜色掩千花，任是猩猩血未加。染出轻罗莫相贵，古人崇俭诫奢华。
五更初起扫松堂，瞑目先焚一炷香。念彻莲经谁得见，千峰岩外晓苍苍。
信步腾腾野岸边，离家都为利名牵。疏林一路斜阳里，飒飒西风满耳蝉。
溪上高眠与鹤闲，开樽留我待柴关。园林月白秋霖歇，一夜泉声似故山。
睡觉花阴芳草软，不知明月出墙东。杯盘狼藉人何处，聚散空惊似梦中。
烟霞聚散通三岛，星斗分明在一壶。笑说馀杭沽酒去，蔡家重要会麻姑。
落絮飞花日又西，踏青无侣草萋萋。交亲书断竟不到，忍听黄昏杜宇啼。
水乡明月上晴空，汀岛香生杜若风。不是当年独醒客，且沽村酒待渔翁。
月冷莎庭夜已深，百虫声外有清音。诗情正苦无眠处，愧尔堦前相伴吟。
宦途憔悴雪生头，家计相牵未得休。红寥白𬞟消息断，旧溪烟月负渔舟。
沈沈石室疏钟后，寂寂莎池片月明。多少学徒求妙法，要于言下悟无生。
坛畔归云冷湿襟，拂苔移石坐花阴。偶然醒得庄周梦，始觉玄门兴味深。
风狂雨暗舟人惧，自委神明志不邪。投得苇湾波浪息，岸头烟火近人家。
江岛穷秋木叶稀，月高何处捣寒衣。苦嗟不见登龙客，此夜悠悠一梦飞。
星河耿耿正新秋，丝竹千家列彩楼。可惜穿针方有兴，纤纤初月苦难留。
瓮中竹叶今朝熟，鉴里桃花昨日开。为报广寒攀桂客，莫辞相访共衔杯。
陇头休听月明中，妙竹嘉音际会逢。见尔樽前吹一首，令人重忆许云封。
解珮当时在洛滨，悠悠疑是梦中身。自从物外无消息，花谢莺啼近十春。
启鉴悠悠两鬓苍，病来心绪易凄凉。知音不到吟还懒，鏁印开帘又夕阳。
追感古今情不已，竹轩闲取史书看。欲亲往哲无因见，空树临风襟袖寒。
浔阳物景真难及，练泻澄江最好看。曾上虚楼吟倚槛，五峰擎雪照人寒。
园林春媚千花发，烂熳如将画障看。惟爱松筠多冷淡，青青偏称雪霜寒。
知君百里鸣琴处，公退千山尽日看。政化有同风偃草，更将馀力拯孤寒。
昔岁寻芳忻得侣，江堤物景尽情看。就中吟恋垂杨下，撼起啼莺晚吹寒。
比寻禅客叩禅机，澄却心如月在池。松下偶然醒一梦，却成无语问吾师。
苇岸风高宿雁惊，维舟特地起乡情。渔儿隔水吹横笛，半夜空江月正明。
偶向芦花深处行，溪光山色晚来晴。渔家开户相迎接，稚子争窥犬吠声。
雪鬓衰髯白布袍，笑携頳鲤换村醪。殷勤留我宿溪上，钓艇归来明月高。
砧杵谁家夜捣衣，金风淅淅露微微。月中独坐不成寐，旧业经年未得归。
王孙昔日甚相亲，共赏西园正媚春。醉卧如茵芳草上，觉来花月影笼身。
烟铺芳草正绵绵，藉草传杯似列仙。暂辍笙歌且联句，含毫花下破香笺。
南陌风和舞蝶狂，惜春公子恋斜阳。高歌饮罢将回辔，衣上花兼百草香。
春郊饮散暮烟收，却引丝簧上翠楼。红袖歌长金斝乱，银蟾飞出海东头。
昔年常接五陵狂，洪饮花间数十场。别后或惊如梦觉，音尘难问水茫茫。
池塘多谢久淹留，长得霜翎放自由。好去蒹葭深处宿，月明应认旧江秋。
往哲搜罗妙入神，隋珠和璧未为珍。而今所得惭难继，谬向平生著苦辛。
成僻成魔二雅中，每逢知己是亨通。言之无罪终难厌，欲把风骚继古风。
幽人春望本多情，况是花繁月正明。竟夕无言亦无寐，绕堦芳草影随行。
闻君孤櫂泛荆谿，陇首云随别恨飞。杜牧旧居凭买取，他年藜杖愿同归。
我多吏事君多病，寂绝过从又几旬。前日龙山烟景好，风前落帽是何人。
衡门寂寂逢迎少，不见仙郎向五旬。莫问龙山前日事，菊花开却为闲人。
一宿秋风未觉凉，数声宫漏日犹长。林泉无计消残暑，虚向华池费稻粱。
从来未面李先生，借我西窗卧月明。二十三家同愿识，素骡何日暂还城。
把酒凭君唱柳枝，也从丝管递相随。逢春只合朝朝醉，记取秋风落叶时。
南园日暮起春风，吹散杨花雪满空。不惜杨花飞也得，愁君老尽脸边红。
陌上朱门柳映花，帘钩半卷绿阴斜。凭郎暂驻青骢马，此是钱塘小小家。
夹岸朱栏柳映楼，绿波平幔带花流。歌声不出长条密，忽地风回见彩舟。
老大逢春总恨春，绿杨阴里最愁人。旧游一别无因见，嫩叶如眉处处新。
蒙蒙堤畔柳含烟，疑是阳和二月天。醉里不知时节改，漫随儿女打秋千。
水阁春来乍减寒，晓妆初罢倚栏干。长条乱拂春波动，不许佳人照影看。
柳岸烟昏醉里归，不知深处有芳菲。重来已见花飘尽，唯有黄莺啭树飞。
此去仙源不是遥，垂杨深处有朱桥。共君同过朱桥去，索映垂杨听洞箫。
暂别扬州十度春，不知光景属何人。一帆归客千条柳，肠断东风杨子津。
仙乐春来按舞腰，清声偏似傍娇饶。应缘莺舌多情赖，长向双成说翠条。
凤笙临槛不能吹，舞袖当筵亦自疑。唯有美人多意绪，解依芳态画双眉。
纶闱放逐知何道，桂苑风流且暂归。莫问升迁桥上客，身谋疏拙旧心违。
牧叟邹生笑语同，莫嗟江上听秋风。君看逐客思乡处，犹在图山更向东。
传神踪迹本来高，泽畔形容愧彩毫。京邑功臣多伫望，凌烟阁上莫辞劳。
暮春桥下手封书，寄向江南问越姑。不道诸郎少欢笑，经年相别忆侬无。
一幅轻绡寄海滨，越姑长感昔时恩。欲知别后情多少，点点凭君看泪痕。
瑶坛醮罢晚云开，羽客分飞俗士回。为报移文不须勒，未曾游处待重来。
远使程途未一分，离心常要醉醺醺。那堪彭泽门前立，黄菊萧疏不见君。
殿影高低云掩映，松阴缭绕步徘徊。从今莫厌簪裾累，不是乘轺不得来。
怜君送我至南康，更忆梅花庾岭芳。多少仙山共游在，愿君百岁尚康强。
琼瑶一簇带花来，便𣃁苍苔手自栽。喜见唐昌旧颜色，为君判病酌金罍。
暑天频雨亦频晴，帘外闲云重复轻。珍重一壶酬绝唱，向风遥想醉吟声。
时平物茂岁功成，重翟排云到玉京。四海未知春色至，今宵先入九重城。
银烛金炉禁漏移，月轮初照万年枝。造舟已似文王事，卜世应同八百期。
汉主承乾帝道光，天家花烛宴昭阳。六衣盛礼如金屋，彩笔分题似柏梁。
金马辞臣赋小诗，梨园弟子唱新词。君恩还似东风意，先入灵和蜀柳枝。
百草千花共待春，绿杨颜色最惊人。天边雨露年年在，上苑芳华岁岁新。
长爱龙池二月时，毶毶金线弄春姿。假饶叶落枝空后，更有梨园笛里吹。
绿水成文柳带摇，东风初到不鸣条。龙舟欲过偏留恋，万缕轻丝拂御桥。
百尺长条婉麹尘，诗题不尽画难真。凭君折向人间种，还似君恩处处春。
风暖云开晚照明，翠条深映凤皇城。人间欲识灵和态，听取新词玉管声。
醉折垂杨唱柳枝，金城三月走金羁。年年为爱新条好，不觉苍华也似丝。
新春花柳竞芳姿，偏爱垂杨拂地枝。天子遍教词客赋，宫中要唱洞箫词。
凝碧池头蘸翠涟，凤皇楼畔簇晴烟。新词欲咏知难咏，说与双成入管弦。
侍从甘泉与未央，移舟偏要近垂杨。樱桃未绽梅花老，折得柔条百尺长。
曾持使节驻毘陵，长与州人有旧情。为向驿桥风月道，舍人髭鬓白千茎。
绣衣乘驿急如星，山水何妨寄野情。肯向九仙台下歇，闲听孟叟醉吟声。
清商一曲远人行，桃叶津头月正明。此是开元太平曲，莫教偏作别离声。
三年耀武群雄服，一日回銮万国春。南北通欢永无事，谢恩归去老陪臣。
一幅轻绡寄海滨，越姑长感昔时恩。欲知别后情多少，点点凭君看泪痕。
燧林芳草绵绵思，尽日相携陟丽谯。别后巏嵍山上望，羡君时复见王乔。
崇霞台上神仙客，学辨痴龙艺最多。盛德好将银管述，丽词堪与雪儿歌。
经旬因雨不重来，门有蛛丝径有苔。再向白莲亭上望，不知花木为谁开。
塞诏东来淝水滨，时情惟望秉陶钧。将军一阵为功业，忍见沙场百战人。
翡翠戏翻荷叶雨，鹭鸶飞破竹林烟。时沽村酒临轩酌，拟摘新茶靠石煎。
啖肉先生欲上升，黄云踏破紫云崩。龙腰鹤背无多力，传与麻姑借大鹏。
札札机声晓复晡，眼穿力尽竟何如。美人一曲成千赐，心里犹嫌花样疏。
雷轰叠鼓火翻旗，三异翩翩试水师。惊起黑龙眠不得，狂风猛雨不多时。
衡门寂寂逢迎少，不见仙郎向五旬。莫问龙山前日事，菊花开却为闲人。
星使南驰入楚重，此山偏得驻行踪。落花满地月华冷，寂寞旧山三四峰。
几宵烟月锁楼台，欲寄侯门荐下才。满面尘埃人不识，谩随流水出山来。
碧岩深洞恣游遨，天与芦花作羽毛。要识此来栖宿处，上林琼树一枝高。
曾遭宁戚鞭敲角，又被田单火燎身。闲向斜阳嚼枯草，近来问喘为无人。
龙舟轻飐锦帆风，正值宸游望远空。回首皖公山色翠，影斜不到寿杯中。
岳寺春深睡起时，虎跑泉畔思迟迟。蜀茶倩个云僧碾，自拾枯松三四枝。
大夫名价古今闻，盘屈孤贞更出群。将谓岭头闲得了，夕阳犹挂数枝云。
才离海岛宿江滨，应梦笙歌作近邻。减省雕梁并头语，画堂中有未归人。
王孙还是负佳期，玉马追游日渐西。独上郊原人不见，鹧鸪飞过落花溪。
忘餐为恋满枝红，锦障频移护晚风。客散酒酣归未得，栏边独立月明中。
王母妆成镜未收，倚栏人在水精楼。笙歌莫占清光尽，留与溪翁一钓舟。
寒食寻芳游不足，溪亭还醉绿杨烟。谁家花落临流树，数片残红到槛前。
列宿回元朝北极，爽神晞露滴楼台。佳人卷箔临阶砌，笑指庭花昨夜开。
台榭沈沈禁漏初，麝烟红蜡透虾须。雕笼鹦鹉将栖宿，不许鸦鬟转辘轳。
银河昨夜降醍醐，洒遍坤维万象苏。疑是鲛人曾泣处，满池荷叶捧真珠。
古殿烟霞簇画屏，直疑踪迹到蓬瀛。碧桃满地眠花鹿，深院松窗𢭏药声。
铜龙看却送春来，莫惜颠狂酒百杯。吟鬓就中专拟白，那堪更被二更催。
戴星先捧祝尧觞，镜里堪惊两鬓霜。好是灯前偷失笑，屠苏应不得先尝。
洞房脉脉寒宵永，烛影香消金凤冷。猧儿睡魇唤不醒，满窗扑落银蟾影。
轻笼小径近谁家，玉马追风翠影斜。爱把长条恼公子，惹他头上海棠花。
鹅黄剪出小花钿，缀上芳枝色转鲜。饮散无人收拾得，月明阶下伴秋千。
东君爱惜与先春，草泽无人处也新。委嘱露华幷细雨，莫教迟日惹风尘。
句践初迎西子年，琉璃为帚扫溪烟。至今不改当时色，留与王孙系酒船。
绿杨移傍小亭栽，便拥秾烟拨不开。谁把金刀为删掠，放教明月入窗来。
远接关河高接云，雨馀洗出半天津。牡丹不用相轻薄，自有清阴覆得人。
掩映莺花媚有馀，风流才调比应无。朝朝奉御临池上，不羡青松拜大夫。
王孙宴罢曲江池，折取春光伴醉归。怪得美人争鬬乞，要他秾翠染罗衣。
残照林梢袅数枝，能折醉客上金堤。马娇如练缨如火，瑟瑟阴中步步嘶。
莎草放茵深护砌，海榴喷火巧横墙。纹鳞引子跳银海，紫燕呼雏语画梁。
昂藏大步蚕丛国，曲颈微伸高九尺。卓女窥窗莫我知，严仙据案何曾识。
自古皆传蜀道难，尔何能过拔蛇山。忽惊登得鸡翁碛，又恐碍著鹿头关。
不随俗物皆成土，只待良时却补天。釜鱼化作池中物，木履浮为天际船。
四邻侵我我从伊，毕竟须思未有时。试上含元殿基望，秋风秋草正离离。
紫云楼下曲江平，鸦噪残阳麦陇青。莫上慈恩最高处，不堪看又不堪听。
垂老无端用意乖，谁知道侣厌清斋。如今又采蘼芜去，辜负张君绣靸鞋。
辛勤得茧不盈筐，灯下缫丝恨更长。著处不知来处苦，但贪衣上绣鸳鸯。
昔日曾看瑞应图，万般祥端不如无。摩诃池上分明见，仔细看来是那鹕。
试问朝中为宰相，何如林下作神仙。一壶美酒一炉药，饱听松风白昼眠。
迸出班犀数十株，更添幽景向蓬壶。出来似有凌云势，用作丹梯得也无。
软碧摇烟似送人，映花时把翠蛾嚬。青青自是风流主，慢飒金丝待洛神。
徐徐出土非人种，枝叶难投日月壶。为是因缘生此地，从他长养譬如无。
晋江江畔趁春风，耕破云山几万重。两足一犂无外事，使君何啻五侯封。
扫石耕山旧子真，布衣草履自随身。石崖壁立题诗处，知是当年凤阁人。
九重天子人中贵，五等诸侯阃外尊。争似布衣云水客，不将名字挂乾坤。
四十里城花发时，锦囊高下照坤维。虽妆蜀国三秋色，难入豳风七月诗。
去年今日到城都，城上芙蓉锦绣舒。今日重来旧游处，此花憔悴不如初。
草履初登南岳船，铜瓶犹贮北山泉。衡阳旧寺春归晚，门锁寒潭几树蝉。
碧云章句才离手，紫府神仙尽点头。树迎高鸟归深野，云傍斜阳过远山。
内人晓起怯春寒，轻揭珠帘看牡丹。一把柳丝收不得，和风搭在玉栏杆。
稚子出看莎径没，渔翁来报竹桥流。踪迹未辞鸳鹭客，梦魂先到鹧鸪村。
病起正当秋阁迥，酒醒迎对夜涛寒。炉中药熟分僧饭，枕上琴闲借客弹。
门前春水白𬞟花，岸上无人小艇斜。商女经过江欲暮，散抛残食饲神鸦。
乱绳千结绊人深，越罗万丈表长寻。杨柳在身垂意绪，藕花落尽见莲心。
阊门风暖落花干，飞遍江城雪不寒。独有晚来临水驿，闲人多凭赤栏干。
有池有榭即蒙蒙，浸润翻成长养功。恰似有人长点检，著行排立向春风。
根柢虽然傍浊河，无妨终日近笙歌。毵毵金带谁堪比，还共黄莺不较多。
万株枯槁怨亡隋，似吊吴台各自垂。好是淮阴明月里，酒楼横笛不胜吹。
菡萏香连十顷陂，小姑贪戏采莲迟。晚来弄水船头湿，更脱红裙裹鸭儿。
孔雀尾拖金线长，怕人飞起入丁香。越女沙头争拾翠，相呼归去背斜阳。
桑田一变赋归来，爵禄焉能凂我哉。黄犊依然花竹外，清风万古凛荆台。
春江潋潋清且急，春雨蒙蒙密复疏。一曲狂歌两行泪，送君兼寄故乡书。
□□□□□□□，菰米𬞟花似故乡。不是不归归未得，好风明月一思量。
坏墙风雨几经春，草色盈庭一座尘。自是神明无感应，盛衰何得却由人。
夜半呼儿趁晓耕，羸牛无力渐艰行。时人不识农家苦，将谓田中谷自生。
柏树松阴覆竹斋，罢烧药灶纵高怀。世间应少山间景，云遶青松水遶堦。
延寿溪头叹逝波，古今人事半销磨。昔除正字今何在，所谓人生能几何。
柴桑分邑载图经，屈曲山光展画屏。最是芦洲东北望，人家残照隔烟汀。
众湖湖口系兰船，睡起中餐又却眠。风伯如何解回怒，数宵樯倚碧芦烟。
偶系扁舟枕绿莎，旋移深处避惊波。晓来闲共渔人话，此去巴陵路几多。
游丝垂幄雨依依，枝上红香片片飞。把酒问春因底意，为谁来后为谁归。
花枝千万趁春开，三月瓓珊即自回。剩向东园种桃李，明年依旧为君来。
西塞名山立翠屏，浓岚横入半江青。千寻铁鏁无由问，石壁空存道者形。
匹妇顽然莫问因，匹夫何去望千春。翻思岵屺传诗什，举世曾无化石人。
首出崔嵬占上游，迥存浓翠向荆州。空闻别有回山力，却见长江曲尺流。
秋染棠梨叶半红，荆州东望草平空。谁知孤宦天涯意，微雨萧萧古驿中。
总角曾随上峡船，寻思如梦可凄然。夜来孤馆重来宿，枕底滩声似旧年。
秭归城邑昔曾过，旧识无人奈老何。独有凄清难改处，月明闻唱竹枝歌。
南陵直上路盘盘，平地凌云势万端。堪笑巴民不厌足，更嫌山少画山看。
渝州江上忽相逢，说隐西山最上峰。略坐移时又分别，片云孤鹤一枝筇。
桃李栽成艳格新，数枝留得小园春。半红半白无风雨，随分夭容解笑人。
隐几经旬疾未痊，孤灯孤驿若为眠。郡楼昨夜西风急，一一更筹到枕前。
曾上青泥蜀道难，架空成路入云寒。如何却向巴东去，三十六盘天外盘。
船樯相望荆江中，岸芦汀树烟蒙蒙。路闻堤缺水如箭，未知何日生南风。
冰雪肌肤力不胜，落花飞絮遶风亭。不知何事秋千下，蹙破愁眉两点青。
梨花如雪已相迷，更被惊乌半夜啼。帘卷玉楼人寂寂，一钩新月未沈西。
偶泊巴东古县前，宦情乡思两绵绵。不堪蜡炬烧残泪，雨打船窗半夜天。
粉英香萼一般般，无限行人立马看。村女浴蚕桑柘绿，枉将颜色忍春寒。
画船晚过淘金碛，不见黄金惟见石。犹恐黄金价未高，见得锱铢几多力。
大石岭南梅欲发，南陵陂上雪初飞。苦无酒解愁成阵，又附兰桡向秭归。
仙中姑射接瑶姬，成阵清香拥路岐。半出驿墙谁画得，雪英相倚两三枝。
冷杉枯柏路盘空，毛发生寒略略风。两汉真仙在何处，巡香行遶蘂珠宫。
庙前溪水流潺潺，庙中修竹声珊珊。襄王一梦杳难问，晚晴天气归云闲。
春寒天气下瞿塘，大壤溪前柳线长。须信孤云是孤宦，莫将乡思附归艎。
随柳参差破绿芽，此中依约欲飞花。春光是处伤离思，何况归期未有涯。
始看菊蘂开篱下，又见梅花寄岭头。揽辔巴西官局冷，几凭春酒沃乡愁。
花品姚黄冠洛阳，巴中春早羡孤芳。不知别有栽培力，流咏新诗与激昂。
虞人初获酉江西，长臂难将意马齐。今日未啼头已白，不堪深入白云啼。
柳成金穗草如茵，载酒寻花共赏春。先入醉乡君莫问，十年风景在三秦。
寂寂无聊九夏中，傍檐依壁待清风。壮图奇策无人问，不及南阳一卧龙。
薄薄春云笼皓月，杏花满地堆香雪。醉垂罗袂倚朱栏，小数玉仙歌未阕。
西斋新竹两三茎，也有风敲碎玉声。莫恨移来栏槛远，譬如元本此间生。
分擘山河即渐开，许昌基业已倾颓。黄金车与斑斓耳，早个须知入谶来。
会猎书来举国惊，祗应周鲁不教迎。曹公一战奔波后，赤壁功传万古名。
破产移家事亦难，佐吴从此霸江山。争教不立功勋得，指出千囷如等闲。
夜深偷入魏军营，满寨惊忙火似星。百口宝刀千匹绢，也应消得与甘宁。
欲把江山鼎足分，邢真衔册到江南。当时将相谁堪重，徐盛将军最不甘。
斫案兴言断众疑，鼎分从此定雄雌。若无子敬心相似，争得乌林破魏师。
西塞山高截九垓，谶谣终日自相催。武昌鱼美应难恋，历数须归建业来。
赞国经纶更有谁，蔡公相叹亦相师。贵为丞相封侯了，归后家人总不知。
幼小家贫实可哀，愿征行去志难回。不探虎穴求身达，争得人间富贵来。
好道君王遇亦难，变通灵异几多般。介先生有神仙术，钓得鲈鱼在玉盘。
风揭洪涛响若雷，枕波为垒险相隈。莫言有个濡须坞，几度曹公失志回。
名与诸公又不同，金疮痕在满身中。不将御盖宣恩泽，谁信将军别有功。
东部张公与众殊，共施经略赞全吴。陈琳漫自称雄伯，神气应须怯大巫。
圣德招贤远近知，曹公心计却成欺。陈韩昔日尝投楚，岂是当归召得伊。
委存张公翊圣材，几将贤德赞文台。争教不霸江山得，日月征曾入梦来。
将军身殁有儿孤，虎子为名教读书。更向宫中教骑马，感君恩重合何如。
历数将终势已摧，不修君德更堪哀。被他青盖言相误，元是须教入晋来。
天命须知岂偶然，乱臣徒欲用兵权。圣谟庙略还应别，浑不消他七宝鞭。
春暖江南景气新，子鹅炙美就中珍。庾家厨盛刘公困，浑弗相贻也恼人。
百万兵来逼合肥，谢玄为将统雄师。旌旗首尾千馀里，浑不消他一局棋。
尚主当初偶未成，此时谁合更关情。可怜谢混风华在，千古翻传禁脔名。
陆公高论亦由衷，谦让还惭未有功。天下忠良人欲尽，始应交我作三公。
晋祚安危只此行，坦之何必苦忧惊。谢公合定寰区在，争遣当时事得成。
抛舍东山岁月遥，几施经略挫雄豪。若非名德喧寰宇，争得蒲葵价数高。
太尉门庭亦甚高，王郎名重礼相饶。自家妻父犹如此，谁更逢君得折腰。
遶床堪壮喝卢声，似铁容仪众尽惊。二十七人同举义，几人全得旧功名。
春风濯濯柳容仪，鹤氅神情举世推。可惜教君仗旄钺，枉将心地托牢之。
发遣将军欲去时，略无情挠只贪棋。自从乞与羊昙后，赌墅功成更有谁。
投棰填江语未终，谢安乘此立殊功。三台星烂乾坤在，且与张华死不同。
叔宝羊车海内稀，山家女婿好风姿。江东士女无端甚，看杀玉人浑不知。
吟坐因思郭景纯，每言穷达似通神。到头分命难移改，解脱清襦与别人。
江州楼上月明中，从事同登眺远空。玉树忽薶千载后，有谁重此继清风。
容易乘虚逼帝畿，满江艛𫇛与旌旗。卢循若解新亭上，胜负还应未可知。
大岘才过喜可知，指空言已副心期。公孙计策嗟无用，天与南朝作霸基。
纳谏廷臣免犯颜，自然恩可霸江山。姚兴侍女方承宠，放出宫闱若等闲。
人主词应不偶然，几人曾说笑掀天。不知南苑今何在，借与张公三百年。
仗气凌人岂可亲，只将范泰是知闻。缘何唤作云霞友，却恐云霞未似君。
古迹荒基好叹嗟，满川吟景只烟霞。乌衣巷在何人住，回首令人忆谢家。
负才尚气满朝知，高卧闲吟见客稀。独步何人识袁尹，白杨郊外醉方归。
位重何如不厌贫，伯龙孤子只修身。固知生计还须有，穷鬼临时也笑人。
拂衣耕钓已多时，江上山前乐可知。著却貂裘将采药，任他人唤作渔师。
戚属群臣尽见猜，预忧身后又堪哀。到头委付何曾是，虚把罗襦与彦回。
谢家诸子尽兰香，各震芳名满帝乡。惟有千金更堪重，只将高卧向齐王。
运命将来各有期，好官才阙即思之。就中堪爱羊玄保，偏受君王分外知。
解玺传呼诏侍中，却来高卧岂疏慵。此时忠节还希有，堪羡君王特地容。
谢公情量已难量，忠宋心诚岂暂忘。执烛小儿浑放去，略无言语与君王。
肯与公卿作等伦，澹然名德只推君。任他车骑来相访，箫鼓盈庭似不闻。
位高名重不堪疑，恳让仪同帝亦知。不学常流争进取，却忧门有二台司。
至尊尊贵异人间，御膳天厨岂等闲。惜得裹蒸无用处，不如安霸取江山。
强哀强惨亦从伊，归到私庭喜可知。喜字漫书三十六，到头能得几多时。
显达何曾肯系心，筑居郊外好园林。赚他谢朏出山去，赢得高名直至今。
豫章太守重词林，图画陈蕃与华歆。更奠子将幷孺子，为君千载作知音。
曾步金莲宠绝伦，岂甘今日委埃尘。玉儿还有怀恩处，不肯将身嫁小臣。
后见梁王未免哀，奈何无计拯倾颓。若教彼相颠扶得，争遣明公到此来。
涤荡齐宫法令新，分张宫女二千人。可怜无限如花貌，重见世间桃李春。
齐朝太守不甘降，忠节当时动四方。义士要教天下见，且留君住待袁昂。
传闻天子重儒才，特为皇华绮宴开。今日方惊遇勍敌，此人元自北朝来。
紫茄白苋以为珍，守任清真转更贫。不饮吴兴郡中水，古今能有几多人。
曾与萧侯醉玉杯，此时神影尽倾颓。莫云千古无灵圣，也向西川助敌来。
小舆升殿掌钧台，不免无憀却忆回。应恨被他何胤误，悔先容易出山来。
依凭金地甚虔诚，忍溺空王为圣明。内殿设斋申祷祝，岂无功德及台城。
苦心词赋向谁谈，沦落周朝志岂甘。可惜多才庾开府，一生惆怅忆江南。
彼此英雄各有名，石头高卧拟争衡。当时堪笑王僧辨，待欲将心托圣明。
金翠丝黄略不舒，蚌盘清宴意何如。岂知三阁繁华日，解为君王妙破除。
苦谏将军总不知，几随烟焰作尘飞。东山居士何人识，惟有君王却许归。
曾佐徐陵向北游，剖陈疑事动名流。却归掌选清何甚，一匹花𦈌不肯收。
前后兵师战胜回，百馀城垒尽归来。当时将卒应知感，况得君王为举哀。
临春高阁上侵云，风起香飘数里闻。自是君王正沈醉，岂知消息报隋军。
结绮高宜眺海涯，上凌丹汉拂云霞。一千朱翠同居此，争奈恩多属丽华。
多少沈檀结筑成，望仙为号倚青冥。不知孔氏何形状，醉得君主不解醒。
三阁相通绮宴开，数千朱翠遶周回。只知断送君王醉，不道韩擒已到来。
八宫妃尽赋篇章，风揭歌声锦绣香。选得十人为狎客，有谁能解谏君王。
文物衣冠尽入秦，六朝繁盛忽埃尘。自从淮水干枯后，不见王家更有人。
不向南朝立谏名，旧居基在事分明。令人惆怅江中令，只作篇章过一生。
嬿婉回风态若飞，丽华翘袖玉为姿。后庭一曲从教舞，舞破江山君未知。
京华不啻三千里，客泪如今一万双。若个最为相忆处，青枫黄竹入袁江。
行尽疏林见小桥，绿杨深处有红蕉。无端眼界无分别，安置心头不肯销。
落日西山近一竿，世间恩爱极难𢬵。近来不作颠狂事，免被冤家恶眼看。
经年理郡少欢娱，为习干戈间饮徒。今日临行尽交割，分明收取媚川珠。
曳履优容日日欢，须言达德倍汍澜。韶光今已输先手，领得𧏖珠掌上看。
惆怅兴亡系绮罗，世人犹自选青娥。越王解破夫差国，一个西施已是多。
一阵雨声归岳峤，两条寒色下潇湘。客吟晚景停孤櫂，僧踏清阴彻上方。
孤猿锁槛岁年深，放出城南百丈林。绿水任从联臂饮，青山不用断肠吟。
珠幡绛节晓霞中，汉武清斋待少翁。不向人间恋春色，桃花自满紫阳宫。
未得鸣珂谒汉宫，江头寂寞向春风。悲歌一曲心应醉，万叶千花泪眼中。
鸣鞭晚日禁城东，渭水晴烟灞岸风。都傍柳阴回首望，春天楼阁五云中。
古寺临江间碧波，石梯深入白云窠。僧禅寂寂无人迹，满地落花春又过。
独坐纱窗刺绣迟，紫荆花下啭黄鹂。欲知无限伤春意，尽在停针不语时。
传闻烛下调红粉，明镜台前别作春。不须面上浑妆却，留著双眉待画人。
梁代真人上紫微，水盘山脚五云飞。松杉老尽无消息，犹得千年一度归。
岂肯闲寻竹径行，却嫌丝管好蛙声。自从煮鹤烧琴后，背却青山卧月明。
端溪石砚宣城管，王屋松烟紫兔毫。更得孤卿老书札，人间无此五般高。
阴香装艳入青纱，还与欹眠好事家。梦里却成山色雨，沈山不敢鬬青华。
尝闻烧尾便拏空，只过天门更一重。大禹未生门未凿，可能天下总无龙。
少卿真迹满僧居，祗恐锺王也不如。为报远公须爱惜，此书书后更无书。
烂熳红霞光照衣，苔封白石路微微。华阳洞里何人在，落尽松花不见归。
人间几日变桑田，谁识神仙洞里天。短促虽知有殊异，且须欢醉在生前。
侍宴黄昏晓未休，玉阶夜色月如流。朝来自觉承恩最，笑倩傍人认绣球。
堪恨隋家几帝王，舞裀揉尽绣鸳鸯。如今重到抛球处，不是金𬬻旧日香。
秋色西陵满绿芜，繁弦急管强欢娱。长舒罗袖不成舞，却向风前承泪珠。
绿罗裙上标三棒，红粉腮边泪两行。抄手向前咨大使，这回不敢恼儿郎。
轮廓休夸四字书，红窠写出对庭除。时时买得佳人笑，本色金钱却不如。
能师还世名还在，空闭禅堂满院苔。花树不随人寂寞，数株犹自出墙来。
轻花细叶满林端，昨夜春风晓色寒。黄鸟不堪愁里听，绿杨宜向雨中看。
斜雨飞丝织晚风，疏帘半卷野亭空。荷花开尽秋光晚，零落残红绿沼中。
绮荐银屏空积尘，柳眉桃脸暗销春。不须更学阳台女，为雨为云趁恼人。
向前不信别离苦，而今自到别离处。两行粉泪红阑干，一朵芙蕖带残露。
瘦马羸童行背秦，暮鸦撩乱入残云。北风吹起寒营角，直至榆关人尽闻。
霜月正高鹦鹉洲，美人清唱发红楼。乡心暗逐秋江水，直到吴山脚下流。
马转栎林山鸟飞，商溪流水背残晖。行人几在青云路，底事风尘犹满衣。
一囊书重百馀斤，邮吏宁知去计贫。莫讶偏吟望乡句，明朝便见岭南人。
此地修行山几枯，草堂生计只缾盂。支郎既解除艰险，试看人心平得无。
出门争走九衢尘，总是浮生不了身。惟有水田衣下客，大家忙处作闲人。
昔年簪组隘丘门，今日旌幢一院存。何事商于泪如雨，小儒偏受陆家恩。
独入深山信脚行，惯当䝙虎不曾惊。路傍花发无心看，惟见枯枝刮眼明。
无端舍钓学干名，不得溪山养性情。自省此身非达者，今朝羞拜四先生。
曾为汉帝眼中人，今作狂胡陌上尘。身死不知多少载，冢花犹带洛阳春。
巡堤听唱竹枝词，正是月高风静时。独向东南人不会，弟兄俱在楚江湄。
憔悴容华怯对春，寂寥宫殿锁闲门。此身却羡宫中树，不失芳时雨露恩。
背云冲石出深山，浅碧泠泠一带寒。不独有声流出此，会归沧海助波澜。
日高邻女笑相逢，慢束罗裙半露胸。莫向秋池照绿水，参差羞杀白芙蓉。
牢落画堂空锁尘，荒凉庭树暗消春。豪家莫笑此中事，曾见此中人笑人。
西风吹老洞庭波，一夜湘君白发多。醉后不知天在水，满船清梦压星河。
旧业分明桂水头，人归业尽水东流。春风日暮江头立，不及渔人有钓舟。
五湖春水接遥天，国破君亡不记年。惟有妖娥曾舞处，古台寂寞起愁烟。
水会三川漾碧波，雕阴人唱采花歌。旧时白翟今荒壤，苇谷凄凄风雨多。
汉马千蹄合一群，单于鼓角隔山闻。沙塠风起红楼下，飞上胡天作阵云。
金吾持戟护轩檐，天乐传教万姓瞻。楼上美人相倚看，红妆透出水晶帘。
玉楼天半起笙歌，风送宫人笑语和。月影殿开闻晓漏，水晶帘卷近秋河。
今日汉家探使回，蚁叠胡兵来未歇。春风渭水不敢流，总作六军心上血。
洛阳城路九春衢，洛阳城外柳千株。能得来时作眼觅，天津桥侧锦屠苏。
越王宫里如花人，越水谿头采白𬞟。白𬞟未尽人先尽，谁见江南春复春。
北斗星移银汉低，班姬愁思凤城西。青槐陌上行人绝，明月楼前乌夜啼。
北望单于日半斜，明君马上泣胡沙。一双泪滴黄河水，应得东流入汉家。
放尔千山万水身，野泉晴树好为邻。啼时莫近潇湘岸，明月孤舟有旅人。
江岛蒙蒙烟霭微，绿芜深处刷毛衣。渡头惊起一双去，飞上文君旧锦机。
钟尽疏桐散曙鸦，故山烟树隔天涯。西风一夜秋塘晓，零落几多红藕花。
高柳螀啼雨后秋，年光空感泪如流。满湖菱荇东归晚，闲倚南轩尽日愁。
身逐烟波魂自惊，木兰舟上一帆轻。云中有寺在何处，山底宿时闻磬声。
□满湘江云莹空，纷纷长对水溶溶。日西遥望自归处，尽挂九疑千万峰。
柳絮飞来别洛阳，梅花落后到三湘。世情已逐浮云散，离恨空随江水长。
扰扰都城晓又昏，六街车马五侯门。箕山渭水空明月，可是巢由绝子孙。
酷怜风月为多情，还到春时别恨生。倚柱寻思倍惆怅，一场春梦不分明。
江上春风留客舟，无穷归思满东流。与君尽日闲临水，贪看飞花忘却愁。
怨抱霜枝向月啼，数声清绕郡城低。那堪日夜有云雨，便似巫山与建溪。
汉江江水水连天，被谪宜阳路几千。为问野人山鸟语，问予归櫂是何年。
百尺古松松下寺，宝幡朱盖画珊珊。闲庭甘露几回落，青石绿苔犹未干。
山中殷勤弟别兄，兄还送弟下山行。芦花飞处秋风起，日暮不堪闻雁声。
烂熳红霞光照衣，苔封白石路微微。华阳洞里人何在，落尽松花不见归。
扰扰东西南北情，何人于此悟浮生。还缘无月春风夜，暂得独闻流水声。
昨夜圆非今夜圆，却疑圆处减婵娟。一年十二度圆缺，能得几多时少年。
酒泻银瓶倒底清，夜深丝竹凤凰鸣。红妆醉起一花落，更引春风无限情。
无力不任为走役，有文安敢滞清平。从来若把耕桑定，免恃雕虫悮此生。
驽骀嘶叫知无定，骐骥低垂自有心。山上高松溪畔竹，清风才动是知音。
杜鹃花里杜鹃啼，浅紫深红更傍溪。迟日霁光搜客思，晓来山路恨如迷。
泠泠一带清溪水，远派□通历阳市。涓涓出自碧湖中，流入楚江烟雾里。
汉国明妃去不还，马驼弦管向阴山。匣中纵有菱花镜，羞对单于照旧颜。
莫把金笼闭鹦鹉，个个聪明解人语。忽然更向君前言，三十六宫愁几许。
承恩借猎小平津，使气常游中贵人。一掷千金浑是胆，家无四壁不知贫。
荒郊古陌时时断，野水浮云处处秋。唯有河边衰柳树，蝉声相送到扬州。
惜养来来岁月深，笼开不见意沈吟。也知祗在秋江上，明月芦花何处寻。
魂黯黯兮情脉脉，帘风清兮窗月白。梦惊枕上炉烬销，不见蘂珠宫里客。
禁漏声稀蟾魂冷，纱厨筠簟波光净。独坐愁吟暗断魂，满窗风动芭蕉影。
别恨离肠空恻恻，风动虚轩池水白。莫言灵圃步难寻，有心终效偷桃客。
秋遇人间好风景，焦桐韵满华堂静。鉴鸾钗燕恨何穷，忍向银床空抱影。
绿槐影里傍青楼，陌上行人空举头。烟水露花无处问，摇鞭凝睇不胜愁。
役尽心神销尽骨，恩情未断忽分离。平生此恨无言处，只有衣襟泪得知。
浓醪艳唱愁难破，骨瘦魂消病已成。若为多罗年少死，始甘人道有风情。
泪满罗衣酒满卮，一声歌断怨伤离。如今两地心中事，直是瞿昙也不知。
横泥杯觞醉复醒，愁牵时有小诗成。早知惹得千般恨，悔不天生解薄情。
几到坛边登阁望，因思遗迹咏今朝。当时为有重华出，不是先生傲帝尧。
谁把相思号此河，塞垣车马往来多。只应自古征人泪，洒向空川作逝波。
金井栏边见羽仪，梧桐枝上宿寒枝。五陵公子怜文彩，画与佳人刺绣衣。
饮啄蓬山最上头，和烟飞下禁城秋。曾将弄玉归云去，金翿斜开十二楼。
星彩满天朝北极，源流是处赴东溟。为臣为子不忠孝，辜负宣尼一卷经。
曾闻仙子住天台，欲结灵姻愧短才。若许随君洞中住，不同刘阮却归来。
野麋蒙象暂如犀，心不惊鸥角骇鸡。一路好山无伴看，断肠烟景寄猿啼。
锦字龙梭织锦篇，凤皇文采间非烟。并他时世新花样，虚费工夫不直钱。
拂拂云衣冠紫烟，已为丁令一千年。留君且伴居山客，幸有松梢明月天。
供奉三朝四十年，圣时流落发衰残。贪将乐府歌明代，不把清吟换好官。
夕照纱窗起暗尘，青松遶殿不知春。君看白首诵经者，半是宫中歌舞人。
玉皇前殿掌书仙，一染尘心下九天。莫怪浓香薰骨腻，云衣曾惹御炉烟。
拜玉亭前闲送客，此时孤恨感离乡。寻思往岁绝缨事，肯向朱门泣夜长。
初月如弓未上弦，分明挂在碧霄边。时人莫道蛾眉小，三五团圆照满天。
惆怅金泥簇蝶裙，春来犹见伴行云。不教布施刚留得，浑似初逢李少君。
源水丛花无数开，丹跗红萼间青梅。从今结子三千岁，预喜仙游复摘来。
圣运潜符瑞玉龙，自兴云雨更无踪。不如渭水沙中得，争保銮舆复九重。
涉江今日恨偏多，援笔长吁欲奈何。倘使泪流西去得，便应添作锦江波。
苍藤古木几经春，旧祀祠堂小水滨。行客谩陈三酎酒，大夫元是独醒人。
昔日偏霑雨露荣，德皇西幸赐嘉名。马嵬此去无多地，合向杨妃冢上生。
蓬鬓荆钗世所稀，布裙犹是嫁时衣。胡麻好种无人种，合是归时底不归。
元和天子丙申年，三十三人同得仙。袍似烂银文似锦，相将白日上青天。
执板狂歌乞个钱，尘中流浪且随缘。直饶到老常如此，犹胜危时弄化权。
曾过街西看牡丹，牡丹才谢便心阑。如今变作村园眼，鼓子花开也喜欢。
邦惟固本自安宁，临下常须驭朽惊。何事十旬游不返，祸胎从此召殷兵。
酒色声禽号四荒，那堪峻宇又雕墙。静思今古为君者，未或因兹不灭亡。
唯彼陶唐有冀方，少年都不解思量。如今算得当时事，首为盘游乱纪纲。
明明我祖万邦君，典则贻将示子孙。惆怅太康荒坠后，覆宗绝祀灭其门。
仇雠万姓遂无依，颜厚何曾解忸怩。五子既歌邦已失，一场前事悔难追。
破额幞头衫也穿，使君犹许对华筵。今朝幸倚文章守，遮莫青蛾笑揭天。
少插花枝少下筹，须防女伴妒风流。坐中若打占相令，除却尚书莫点头。
学织缭绫功未多，乱拈机杼错抛梭。莫教官锦行家见，把此文章笑杀他。
昨日朝天过紫微，醮坛风冷杏花稀。碧桃泥我传消息，何事人间更不归。
鹤老芝田鸡在笼，上清那与俗尘同。既言白日升仙去，何事人间有殡宫。
翠微寺本翠微宫，楼阁亭台几十重。天子不来僧又去，樵夫时倒一株松。
野鹊滩西一櫂孤，月光遥接洞庭湖。堪嗟回雁峰前过，望断家山一字无。
涧水泠泠声不绝，溪流茫茫野花发。自去自来人不知，归时常对空山月。
霜鹤鸣时夕风急，乱鸦又向寒林集。此君辍櫂悲且吟，独对莲花一峰立。
金谷歌传第一流，鹧鸪清怨碧云愁。夜来省得曾闻处，万里月明湘水流。
劝君莫惜金缕衣，劝君须惜少年时。有花堪折直须折，莫待无花空折枝。
青天无云月如烛，露泣梨花白如玉。子规一夜啼到明，美人独在空房宿。
空赐罗衣不赐恩，一熏香后一销魂。虽然舞袖何曾舞，常对春风裛泪痕。
不洗残妆凭绣床，也同女伴绣鸳鸯。回针刺到双飞处，忆著征夫泪数行。
眼想心思梦里惊，无人知我此时情。不如池上鸳鸯鸟，双宿双飞过一生。
一去辽阳系梦魂，忽传征骑到中门。纱窗不肯施红粉，徒遣萧郎问泪痕。
莺啼露冷酒初醒，罨画楼西晓角鸣。翠羽帐中人梦觉，宝钗斜坠枕函声。
行人南北分征路，流水东西接御沟。终日坡前怨离别，谩名长乐是长愁。
偏倚绣床愁不起，双垂玉箸翠鬟低。卷帘相待无消息，夜合花前日又西。
悔将泪眼向东开，特地愁从望里来。三十六峰犹不见，况伊如燕这身材。
满目笙歌一段空，万般离恨总随风。多情为谢残阳意，与展晴霞片片红。
两心不语暗知情，灯下裁缝月下行。行到堦前知未睡，夜深闻放剪刀声。
近寒食雨草萋萋，著麦苗风柳映堤。早是有家归未得，杜鹃休向耳边啼。
水纹珍簟思悠悠，千里佳期一夕休。从此无心爱良夜，任他明月下西楼。
数日相随两不忘，郎心如妾妾如郎。出门便是东西路，把取红笺各断肠。
无定河边暮角声，赫连台畔旅人情。函关归路千馀里，一夕秋风白发生。
花落长川草色青，暮山重叠两冥冥。逢春便觉飘蓬苦，今日分飞一涕零。
洛阳才子邻箫恨，湘水佳人锦瑟愁。今昔两成惆怅事，临邛春尽暮江流。
浙江轻浪去悠悠，望海楼吹望海愁。莫怪乡心随魄断，十年为客在他州。
襄阳好向岘亭看，人物萧条值岁阑。为报习家多置酒，夜来风雪过江寒。
四朝十帝尽风流，建业长安两醉游。惟有一篇杨柳曲，江南江北为君愁。
三十骅骝一烘尘，来时不锁杏园春。杨花满地如飞雪，应有偷游曲水人。
传闻天子访沈沦，万里怀书西入秦。早知不用无媒客，恨别江南杨柳春。
分飞南渡春风晚，却返家林事业空。无限离情似杨柳，万条垂向楚江东。
一回望月一回悲，望月月移人不移。何时得见汉朝使，为妾传书斩画师。
三月江南花满枝，风轻帘幕燕争飞。游人休惜夜秉烛，杨柳阴浓春欲归。
月明星稀霜满野，毡车夜宿阴山下。汉家自失李将军，单于公然来牧马。
京洛先生三尺坟，阴风惨惨土和云。从来有感君皆哭，今日无君谁哭君。
花萼楼前春正浓，蒙蒙柳絮舞晴空。金钱掷罢娇无力，笑倚栏干屈曲中。
侍宴黄昏未肯休，玉阶夜色月如流。朝来自诧承恩最，笑倩傍人认绣球。
月里嫦娥不画眉，只将云雾作罗衣。不知梦逐青鸾去，犹把花枝盖面归。
万里长江一带开，岸边杨柳几千栽。锦帆未落西风起，惆怅龙舟去不回。
钓罢孤舟系苇梢，酒开新瓮鲊开包。自从江浙为渔父，二十馀年手不扠。
林下材华虽可尚，笔端人物更清妍。如何不出深闺里，能以丹青写外边。
四百馀峰海上排，根连蓬岛荫天台。百灵若为移中土，嵩华都为一小堆。
绿杨阴转画桥斜，舟有笙歌岸有花。尽日会稽山色里，蓬莱清浅水仙家。
高歌阆风步瀛洲，燂鹏爚鲲餐未休。四方上下无外头，一啜顿涸沧溟流。
苦河既济真僧喜，新知满座笑相视。戍客归来见妻子，学生放假偷向市。
拈𫗰舐指不知休，欲炙侍立涎交流。过屠大嚼肯知羞，食店门外强淹留。
逢糟遇曲便酩酊，覆车坠马皆不醒。倒著接㒿发垂领，狂心乱语无人并。
骰子逡巡裹手拈，无因得见玉纤纤。但知报道金钗落，髣髴还应露指尖。
斜风飘雨三十夜，邻女馀光不相借。迹灭尘生古人画，洞房重扉无隟罅。
一壶天上有名物，两个世间无事人。醉却隐之云叟外，不知何处是天真。
莫言闲话是闲话，往往事从闲话来。何必剃头为弟子，无家便是出家人。
甜于泉水茶须信，狂似杨花蝶未知。半窗月在犹煎药，几夜灯闲不照书。
至人无梦梦不到，天道恶盈盈有馀。龙髯已断嫔嫱老，豹尾不来岐路长。
因借梦书过竹寺，学耕秋粟绕茆原。芭蕉叶上无愁雨，自是多情听断肠。
海边红日半离水，天外暖风轻到花。雨声鞭自禁门出，一簇人从天上来。
须把咽喉吞世界，盖因奢侈致危亡。若须抛却便抛却，莫待风高更亦深。
恰似传花人饮散，空抛床下最繁枝。艳魄香魂如有在，还应羞见堕楼人。
一叶题诗出禁城，谁人酬和独含情。自嗟不及波中叶，荡漾乘春取次行。
因随八马上仙山，顿隔尘埃物象闲。只恐西追王母宴，却忧难得到人间。
浓树禁花开后庭，饮筵中散酒微醒。蒙蒙雨草瑶阶湿，钟晓愁吟独倚屏。
尽日池边钓锦鳞，芰荷香里暗消魂。依稀纵有寻香饵，知是金钩不肯吞。
鸳鸯瓦上瞥然声，昼寝宫娥梦里惊。元是我王金弹子，海棠花下打流莺。
五云楼阁凤城间，花木长新日月闲。三十六宫连内苑，太平天子住昆山。
会真广殿约宫墙，楼阁相扶倚太阳。净甃玉阶横水岸，御炉香气扑龙床。
龙池九曲远相通，杨柳丝牵两岸风。长似江南好风景，画船来去碧波中。
东内斜将紫禁通，龙池凤苑夹城中。晓钟声断严妆罢，院院纱窗海日红。
殿名新立号重光，岛上亭台尽改张。但是一人行幸处，黄金阁子锁牙床。
夹城门与内门通，朝罢巡游到苑中。每日日高祗候处，满堤红艳立春风。
厨船进食簇时新，侍宴无非列近臣。日午殿头宣索鲙，隔花催唤打鱼人。
立春日进内园花，红蕊轻轻嫩浅霞。跪到玉阶犹带露，一时宣赐与宫娃。
三面宫城尽夹墙，苑中池水白茫茫。直从狮子门前入，旋见亭台遶岸傍。
离宫别院遶宫城，金版轻敲合凤笙。夜夜月明花树底，傍池长有按歌声。
御制新翻曲子成，六宫才唱未知名。尽将觱篥来抄谱，先按君王玉笛声。
旋移红树斲新苔，宣使龙池更凿开。展得绿波宽似海，水心楼殿胜蓬莱。
太虚高阁凌虚殿，背倚城墙面枕池。诸院各分娘子位，羊车到处不教知。
修仪承宠住龙池，扫地焚香日午时。等候大家来院里，看教鹦鹉念新诗。
才人出入每参随，笔砚将行遶曲池。能向彩笺书大字，忽防御制写新诗。
六宫官职总新除，宫女安排入画图。二十四司分六局，御前频见错相呼。
春风一面晓妆成，偷折花枝傍水行。却被内监遥觑见，故将红豆打黄莺。
殿前排宴赏花开，宫女侵晨探几回。斜望花开遥举袖，传声宣唤近臣来。
小球场近曲池头，宣唤勋臣试打球。先向画楼排御幄，管弦声动立浮油。
供奉头筹不敢争，上棚等唤近臣名。内人酌酒才宣赐，马上齐呼万岁声。
殿前宫女总纤腰，初学乘骑怯又娇。上得马来才欲走，几回抛鞚抱鞍桥。
自教宫娥学打球，玉鞍初跨柳腰柔。上棚知是官家认，遍遍长赢第一筹。
翔鸾阁外夕阳天，树影花光远接连。望见内家来往处，水门斜过罨楼船。
内家追逐采莲时，惊起沙欧两岸飞。兰棹把来齐拍水，并船相鬬湿罗衣。
新秋女伴各相逢，罨画船飞别浦中。旋折荷花伴歌舞，夕阳斜照满衣红。
少年相逐采莲回，罗帽罗衫巧制裁。每到岸头长拍水，竞提纤手出船来。
早春杨柳引长条，倚岸沿堤一面高。称与画船牵锦缆，暖风搓出彩丝绦。
内家宣锡生辰宴，隔夜诸宫进御花。后殿未闻宫主入，东门先报下金车。
端午生衣进御床，赭黄罗帕覆金箱。美人捧入南薰殿，玉腕斜封彩缕长。
选进仙韶第一人，才胜罗绮不胜春。重教按舞桃花下，只踏残红作地裀。
侍女争挥玉弹弓，金丸飞入乱花中。一时惊起流莺散，踏落残花满地红。
七宝阑干白玉除，新开凉殿幸金舆。一沟泛碧流春水，四面琼钩搭绮疏。
山楼彩凤栖寒月，宴殿金麟吐御香。蜀锦地衣呈队舞，教头先出拜君王。
天外明河翻玉浪，楼西凉月涌金盆。香销甲乙床前帐，宫锁玲珑闭殿门。
细风攲叶撼宫梧，早怯秋寒著绣𦈡。玉宇无人双燕去，一弯新月上金枢。
夜寒金屋篆烟飞，灯烛分明在紫微。漏永禁宫三十六，燕回争踏月轮归。
晓吹翩翩动翠旗，炉烟千叠瑞云飞。何人奏对偏移刻，御史天香隔绣衣。
金井秋啼络纬声，出花宫漏报严更。不知谁是金銮直，玉宇沈沈夜气清。
内庭秋燕玉池东，香散荷花水殿风。阿监采菱牵锦缆，月明犹在画船中。
东宫花烛彩楼新，天上仙桥上锁春。偏出六宫歌舞奏，嫦娥初到月虚轮。
纱幔薄垂金麦穗，帘钩纤挂玉葱条。楼西别起长春殿，香碧红泥透蜀椒。
翠华香重玉炉添，双凤楼头晓日暹。扇掩红鸾金殿悄，一声清跸卷珠帘。
金作蟠龙绣作麟，壶中楼阁禁中春。君王避暑来游幸，风月横秋气象新。
清晓自倾花上露，冷侵宫殿玉蟾蜍。擘开五色销金纸，碧锁窗前学草书。
翠钿贴靥轻如笑，玉凤雕钗袅欲飞。拂晓贺春皇帝阁，彩衣金胜近龙衣。
璅声金彻合门环，帘卷珍珠十二间。别殿春风呼万岁，中丞新押散朝班。
鸡人报晓传三唱，玉井金床转辘轳。烟引御炉香绕殿，漏签初刻上铜壶。
御按横金殿幄红，扇开云表露天容。太常奏备三千曲，乐府新调十二钟。
宫女熏香进御衣，殿门开锁请金匙。朝阳初上黄金屋，禁夜春深昼漏迟。
三月金明柳絮飞，岸花堤草弄春时。楼船百戏催宣赐，御辇今年不上池。
内人稀见水秋千，争擘珠帘帐殿前。第一锦标谁夺得，右军输却小龙船。
夜色楼台月数层，金猊烟穗绕觚棱。重廊屈折连三殿，密上真珠百宝灯。
天门晏闭九重关，楼倚银河气象间。一点星球垂绛阙，五云仙仗下蓬山。
禁里春浓蝶自飞，御蚕眠处弄新丝。碧窗尽日教鹦鹉，念得君王数首诗。
鬬草深宫玉槛前，春蒲如箭荇如钱。不如红药阑干曲，日暮何人落翠钿。
太液波清水殿凉，画船惊起宿鸳鸯。翠眉不及池边柳，取次飞花入建章。
御座垂帘绣额单，冰山重叠贮金盘。玉清迢遰无尘到，殿角东西五月寒。
春心滴破花边漏，晓梦敲回禁里钟。十二楚山何处是，御楼曾见两三峰。
博山夜宿沈香火，帐外时闻暖凤笙。理遍从头新上曲，殿前龙直未交更。
春殿千官宴却归，上林莺舌报花时。宣徽旋进新裁曲，学士争吟应诏诗。
钓线沈波漾彩舟，鱼争芳饵上龙钩。内人急捧金盘接，拨刺红鳞跃未休。
蕙炷香销烛影残，御衣熏尽辄更阑。归来困顿眠红帐，一枕西风梦里寒。
东宫降诞挺佳辰，少海星边拥瑞云。中尉传闻三日宴，翰林当撰洗儿文。
酒库新修近水傍，泼醅初熟五云浆。殿前供御频宣索，追入花间一阵香。
白藤花限白银花，合子门当寝殿斜。近被宫中知了事，每来随驾使煎茶。
西球场里打球回，御宴先于苑内开。宣索教坊诸伎乐，傍池催唤入船来。
昭仪侍宴足精神，玉烛抽看记饮巡。倚赖识书为录事，灯前时复错瞒人。
后宫阿监裹罗巾，出入经过苑囿频。承奉圣颜忧悮失，就中长怕内夫人。
管弦声急满龙池，宫女藏钩夜宴时。好是圣人亲捉得，便将浓墨扫双眉。
密室红泥地火炉，内人冬日晚传呼。今宵驾幸池头宿，排比椒房得煖无。
画船花舫总新妆，进入池心近岛傍。松柏楼窗楠木板，暖风吹过一团香。
三清台近苑墙东，楼槛层层映水红。尽日绮罗人度曲，管弦声在半天中。
安排诸院接行廊，外槛周回十里强。青锦地衣红绣毯，尽铺龙脑郁金香。
安排竹栅与笆篱，养得新生鹁鸽儿。宣受内家专喂饲，花毛间看总皆知。
年初十五最风流，新赐云鬟便上头。按罢霓裳归院里，画楼云阁总重修。
金画香台出露盘，黄龙雕刻遶朱阑。焚修每遇三元节，天子亲簪白玉冠。
六宫一例鸡冠子，新样交镌白玉花。欲试澹妆兼道服，面前宣与唾盂家。
三月樱桃乍熟时，内人相引看红枝。回头索取黄金弹，遶树藏身打雀儿。
小小宫娥到内园，未梳云鬓脸如莲。自从配与夫人后，不使寻花乱入船。
锦城上起凝烟阁，拥殿遮楼一向高。认得圣颜遥望见，碧阑干映赭黄袍。
水车踏水上宫城，寝殿檐头滴滴鸣。助得圣人高枕兴，夜凉长作远滩声。
平头船子小龙床，多少神仙立御旁。旋刺篙竿令过岸，满池春水蘸红妆。
苑东天子爱巡游，御岸花堤枕碧流。新教内人供射鸭，长将弓箭绕池头。
罗衫玉带最风流，斜插银箆慢裹头。闲向殿前骑御马，挥鞭横过小红楼。
沈香亭子傍池斜，夏日巡游歇翠华。帘畔玉盆盛净水，内人手里剖银瓜。
薄罗衫子透肌肤，夏日初长板阁虚。独自凭阑无一事，水风凉处读文书。
婕妤生长帝王家，常近龙颜逐翠华。杨柳岸长春日暮，傍池行困倚桃花。
月头支给买花钱，满殿宫人近数千。遇著唱名多不语，含羞走过御床前。
小雨霏微润绿苔，石楠红杏傍池开。一枝插向金瓶里，捧进君王玉殿来。
锦鳞跃水出浮萍，荇草牵风翠带横。恰似金梭撺碧沼，好题幽恨写闺情。
春天睡起晓妆成，随侍君王触处行。画得自家梳洗样，相凭女伴把来呈。
舞头皆著画罗衣，唱得新翻御制词。每日内庭闻教队，乐声飞上到龙墀。
春早寻花入内园，竞传宣旨欲黄昏。明朝驾幸游蚕市，暗使毡车就苑门。
半夜摇船载内家，水门红蜡一行斜。圣人正在宫中饮，宣使池头旋折花。
春日龙池小宴开，岸边亭子号流杯。沈檀刻作神仙女，对捧金尊水上来。
梨园子弟簇池头，小乐携来候宴游。旋炙银笙先按拍，海棠花下合梁州。
慢梳鬟髻著轻红，春早争求芍药丛。近日承恩移住处，夹城里面占新宫。
别色官司御辇家，黄衫束带脸如花。深宫内院参承惯，常从金舆到日斜。
日高房里学围碁，等候官家未出时。为赌金钱争路数，专忧女伴怪来迟。
摴蒱冷澹学投壶，箭倚腰身约画图。尽对君王称妙手，一人来射一人输。
慢揎红袖指纤纤，学钓池鱼傍水边。忍冷不禁还自去，钓竿常被别人牵。
宣城院约池南岸，粉壁红窗画不成。总是一人行幸处，彻宵闻奏管弦声。
丹霞亭浸池心冷，曲沼门含水脚清。傍岸鸳鸯皆著对，时时出向浅沙行。
杨柳阴中引御沟，碧梧桐树拥朱楼。金陵城共滕王阁，画向丹青也合羞。
晚来随驾上城游，行到东西百子楼。回望苑中花柳色，绿阴红艳满池头。
牡丹移向苑中栽，尽是藩方进入来。未到末春缘地暖，数般颜色一时开。
明朝腊日官家出，随驾先须点内人。回鹘衣装回鹘马，就中偏称小腰身。
盘凤鞍鞯闪色妆，黄金压胯紫游缰。自从拣得真龙种，别置东头小马坊。
翠辇每从城畔出，内人相次簇池隈。嫩荷花里摇船去，一阵香风逐水来。
高烧红烛点银灯，秋晚花池景色澄。今夜圣人新殿宿，后宫相竞觅祇承。
苑中排比宴秋宵，弦管挣𪭢各自调。日晚阁门传圣旨，明朝尽放紫宸朝。
夜深饮散月初斜，无限宫嫔乱插花。近侍婕妤先过水，遥闻隔岸唤船家。
宫娥小小艳红妆，唱得歌声遶画梁。缘是太妃新进入，座前颁赐小罗箱。
池心小样钓鱼船，入玩偏宜向晚天。挂得彩帆教便放，急风吹过水门前。
傍池居住有渔家，收网摇船到浅沙。预进活鱼供日料，满筐跳跃白银花。
秋晚红妆傍水行，竞将衣袖扑蜻蜓。回头瞥见宫中唤，几度藏身入画屏。
御沟春水碧于天，宫女寻花入内园。汗湿红妆行渐困，岸头相唤洗花钿。
亭高百尺立春风，引得君王到此中。床上翠屏开六扇，折枝花绽牡丹红。
内人承宠赐新房，红纸泥窗遶画廊。种得海柑才结子，乞求自送与君王。
翡翠帘前日影斜，御沟春水浸成霞。侍臣向晚随天步，共看池头满树花。
金碧阑干倚岸边，卷帘初听一声蝉。殿头日午摇纨扇，宫女争来玉座前。
嫩荷香扑钓鱼亭，水面文鱼作队行。宫女齐来池畔看，傍帘呼唤勿高声。
新翻酒令著词章，侍宴初闻忆却忙。宣使近臣传赐本，书家院里遍抄将。
寒食清明小殿旁，彩楼双夹鬬鸡场。内人对御分明看，先赌红罗被十床。
寝殿门前晓色开，红泥药树间花栽。君王未起翠帘卷，又发宫人上直来。
海棠花发盛春天，游赏无时引御筵。遶岸结成红锦帐，暖枝犹拂画楼船。
日晚宫人外按回，自牵骢马出林隈。御前接得高叉手，射得山鸡喜进来。
朱雀门高花外开，球场空阔净尘埃。预排白兔兼苍狗，等候君王按鹘来。
会仙观内玉清坛，新点宫人作女冠。每度驾来羞不出，羽衣初著怕人看。
老大初教学道人，鹿皮冠子澹黄裙。后宫歌舞今抛掷，每日焚香事老君。
法云寺里中元节，又是官家诞降辰。满殿香花争供养，内园先占得铺陈。
金章紫绶选高班，每每东头近圣颜。才艺足当恩宠别，只堪供奉一场闲。
内人深夜学迷藏，遍遶花丛水岸傍。乘兴忽来仙洞里，大家寻觅一时忙。
小院珠帘著地垂，院中排比不相知。羡他鹦鹉能言语，窗里偷教鸜鹆儿。
岛树高低约浪痕，苑中斜日欲黄昏。树头木刻双飞鹤，荡起晴空映水门。
大臣承宠赐新庄，栀子园东柳岸傍。今日圣恩亲幸到，板桥头是读书堂。
树叶初成鸟护窠，石榴花里笑声多。众中遗却金钗子，拾得从他要赎么。
小殿初成粉未干，贵妃姊妹自来看。为逢好日先移入，续向街西索牡丹。
内人相续报花开，准拟君王便看来。逢著五弦琴绣袋，宜春院里按歌回。
巡吹慢遍不相和，暗数看谁曲校多。明日梨花园里见，先须逐得内家歌。
黄金合里盛红雪，重结香罗四出花。一一傍边书𠡠字，中官送与大臣家。
宫人早起笑相呼，不识堦前扫地夫。乞与金钱争借问，外头还似此间无。
小随阿姊学吹笙，见好君王赐与名。夜拂玉床朝把镜，黄金殿外不教行。
日高殿里有香烟，万岁声长动九天。妃子院中初降诞，内人争乞洗儿钱。
宫花不共外花同，正月长生一半红。供御樱桃看守别，直无鸦鹊到园中。
殿前铺设两边楼，寒食宫人步打球。一半走来争跪拜，上棚先谢得头筹。
大仪前日暖房来，嘱向朝阳乞药栽。𠡠赐一窠红踯躅，谢恩未了奏花开。
御前新赐紫罗襦，步步金堦上软舆。宫局总来为喜乐，院中新拜内尚书。
鹦鹉谁教转舌关，内人手里养来奸。语多更觉承恩泽，数对君王忆陇山。
分朋闲坐赌樱桃，收却投壶玉腕劳。各把沈香双陆子，局中鬬累阿谁高。
禁寺红楼内里通，笙歌引驾夹城东。裹头宫监堂前立，手把牙鞘竹弹弓。
舞来汗湿罗衣彻，楼上人扶下玉梯。归到院中重洗面，金花盆里泼银泥。
宿妆残粉未明天，总立昭阳花树边。寒食内人长白打，库中先散与金钱。
众中偏得君王笑，偷把金箱笔砚开。书破红蛮隔子上，旋推当直美人来。
水中芹叶土中花，拾得还将避众家。总待别人般数尽，袖中拈出郁金芽。
玉箫改调筝移柱，催换红罗绣舞筵。未戴柘枝花帽子，两行宫监在帘前。
窗窗户户院相当，总有珠帘玳瑁床。虽道君王不来宿，帐中长是炷牙香。
君王城上竖降旗，妾在深宫那得知。十四万人齐解甲，宁无一个是男儿。
相国已随麟阁贵，家风第一右丞诗。笄年解笑鸣机妇，耻见苏秦富贵时。
楚竹燕歌动画梁，春兰重换舞衣裳。公孙开阁招嘉客，知道浮荣不久长。
何事潘郎恋别筵，欢情未断妾心悬。汰王滩下相思处，猿叫山山月满船。
良人的的有奇才，何事年年被放回。如今妾面羞君面，君若来时近夜来。
长安此去无多地，郁郁葱葱佳气浮。良人得意正年少，今夜醉眠何处楼。
上林园中青青桂，折得一枝好夫婿。杏花如雪柳垂丝，春风荡飏不同枝。
久无音信到罗帏，路远迢迢遣问谁。闻君折得东堂桂，折罢那能不暂归。
驿使今朝过五湖，殷勤为我报狂夫。从来夸有龙泉剑，试割相思得断无。
不怨卢郎年纪大，不怨卢郎官职卑。自恨妾身生较晚，不及卢郎年少时。
夫戍边关妾在吴，西风吹妾妾忧夫。一行书信千行泪，寒到君边衣到无。
景胜银釭香比兰，一条白玉偪人寒。他时紫禁春风夜，醉草天书仔细看。
谢将清酒寄愁人，澄澈甘香气味真。好是绿窗风月夜，一杯摇荡满怀春。
危冠广袖楚宫妆，独步闲庭逐夜凉。自把玉簪敲砌竹，清歌一曲月如霜。
当时心事已相关，雨散云飞一饷间。便是孤帆从此去，不堪重上望夫山。
春来引步暂寻游，愁见风光倚寺楼。正好开怀对烟月，双眉不觉自如钩。
君是烟霄折桂身，圣朝方切用儒珍。正堪西上文场战，空向途中泥妇人。
晓妆初罢眼初𥆧，小玉惊人踏破裙。手把红笺书一纸，上头名字有郎君。
东风未放晓泥干，红药花开不奈寒。待得天晴花已老，不如携手雨中看。
偶辞幽隐在临邛，行止坚贞比涧松。何事政清如水镜，绊他野鹤在深笼。
鱼雁回时写报音，难凭锉蘖数年心。虽然情断沙咤后，争奈平生怨恨深。
深洞莺啼恨阮郎，偷来花下解珠珰。碧云飘断音书绝，空倚玉箫愁凤皇。
花笺制叶寄郎边，的的寻鱼为妾传。幷蒂已看灵鹊报，倩郎早觅买花船。
思君远别妾心愁，踏翠江边送画舟。欲待相看迟此别，只忧红日向西流。
窗前细雨日啾啾，妾在闺中独自愁。何事玉郎久离别，忘忧总对岂忘忧。
春风送雨过窗东，忽忆良人在客中。安得妾身今似雨，也随风去与郎同。
自从销瘦减容光，万转千回懒下床。不为傍人羞不起，为郎憔悴却羞郎。
绿惨双蛾不自持，只缘幽恨在新诗。郎心应似琴心怨，脉脉春情更泥谁。
无力严妆倚绣栊，暗题蝉锦思难穷。近来赢得伤春病，柳弱花敧怯晓风。
画檐春燕须同宿，兰浦双鸳肯独飞。长恨桃源诸女伴，等闲花里送郎归。
相思只恨难相见，相见还愁却别君。愿得化为松上鹤，一双飞去入行云。
从来学制斐然诗，不料霜台御史知。忽见便教随命去，恋恩肠断出门时。
银烛清尊久延伫，出门入门天欲曙。月落星稀竟不来，烟柳胧朣鹊飞去。
春水悠悠春草绿，对此思君泪相续。羞将离恨向东风，理尽秦筝不成曲。
与君形影分吴越，玉枕经年对离别。登台北望烟雨深，回身泣向寥天月。
梧桐叶下黄金井，横架辘轳牵素绠。美人初起天未明，手拂银瓶秋水冷。
囊裹真香谁见窃，鲛绡滴泪染成红。殷勤遗下轻绡意，好与情郎怀袖中。
金珠富贵吾家事，常渴佳期乃寂寥。偶用志诚求雅合，良媒未必胜红绡。
门前画戟寻常设，堂上犀簪取次看。最是恼人情绪处，凤皇楼上月华寒。
妾闭闲房君路岐，妾心君恨两依依。神魂倘遇巫娥伴，犹逐朝云暮雨归。
风飐荷珠难暂圆，多情信有短姻缘。西楼今夜三更月，还照离人泣断弦。
风柳摇摇无定枝，阳台云雨梦中归。他年蓬岛音尘绝，留取尊前旧舞衣。
碧池漾漾春水绿，中有佳禽暮栖宿。愿持此意永相贻，祗虑君情中反复。
年少家藏累代金，红楼尽日醉沈沈。马非躞蹀宁酬价，人不婵娟肯动心。
暂到昆仑未得归，阮郎何事教人非。如今身佩上清箓，莫遣落花霑羽衣。
晴天霜落寒风急，锦帐罗帏羞更入。秦筝不复续断弦，回身掩泪挑灯立。
风卷平沙日欲曛，狼烟遥认犬羊群。李陵一战无归日，望断胡天哭塞云。
良人平昔逐蕃浑，力战轻行出塞门。从此不归成万古，空留贱妾怨黄昏。
雨滴梧桐秋夜长，愁心和雨到昭阳。泪痕不学君恩断，拭却千行更万行。
学画蛾眉独出群，当时人道便承恩。经年不见君王面，花落黄昏空掩门。
闻道瞿塘滟滪堆，青山流水近阳台。知君此去无还日，妾亦随波不复回。
蓬鬓荆钗世所稀，布裙犹是嫁时衣。胡麻好种无人种，正是归时不见归。
彩凤摇摇下翠微，烟光漠漠遍芳枝。玉窗仙会何人见，唯有春风仔细知。
烟霞迤逦接蓬莱，宫殿参差晓日开。群玉山前人别处，紫鸾飞起望仙台。
五湖春水接遥天，国破君亡不记年。唯有妖娥曾舞处，古台寂寞起愁烟。
凄凄北风吹鸳被，娟娟西月生蛾眉。谁知独夜相思处，泪滴寒塘蕙草时。
砌下梧桐叶正齐，花繁雨后压枝低。报道不须鸦鸟乱，他家自有凤凰栖。
南枝向暖北枝寒，一种春风有两般。凭仗高楼莫吹笛，大家留取倚阑干。
蝉鬓惊秋华发新，可怜红隙尽埃尘。西山一梦何年觉，明月堂前不见人。
玉钩风急响丁东，回首西山似梦中。明月堂前人不到，庭梧一夜老秋风。
九天天远瑞烟浓，驾鹤骖鸾意已同。从此三山山上月，琼花开处照春风。
去时盟约与心违，秋日离家春不归。应是维扬风景好，恣情欢笑到芳菲。
寂寥满地落花红，独有离人万恨中。回首池塘更无语，手弹珠泪与春风。
昔逐良人西入关，良人身殁妾空还。谢娘卫女不相待，为雨为云归此山。
昔逐良人去上京，良人身殁妾东征。同来不得同归去，永负朝云暮雨情。
楼上残灯伴晓霜，独眠人起合欢床。相思一夜情多少，地角天涯不是长。
北邙松柏锁愁烟，燕子楼中思悄然。自埋剑履歌尘散，红袖香销一十年。
适看鸿雁岳阳回，又睹玄禽逼社来。瑶瑟玉箫无意绪，任从蛛网任从灰。
自守空楼敛恨眉，形同春后牡丹枝。舍人不会人深意，讶道泉台不去随。
自从别后减容光，半是思郎半恨郎。欲识旧来云髻样，为奴开取缕金箱。
悲莫悲兮生别离，登山临水送将归。武昌无限新栽柳，不见杨花扑面飞。
湘江舞罢忽成悲，便脱蛮靴出绛帷。谁是蔡邕琴酒客，魏公怀旧嫁文姬。
弄珠滩上欲销魂，独把离怀寄酒尊。无限烟花不留意，忍教芳草怨王孙。
苦把文章邀劝人，吟看好个语言新。虽然不及相如赋，也直黄金一二斤。
日日悲伤未有图，懒将心事话凡夫。非同覆水应收得，只问仙郎有意无。
久赋恩情欲托身，已将心事再三陈。泥莲既没移栽分，今日分离莫恨人。
黄口小儿口莫凭，逡巡看取第三名。孝廉持水添缾子，莫向街头乱椀鸣。
怪得犬惊鸡乱飞，羸童瘦马老麻衣。阿谁乱引闲人到，留住青蚨热赶归。
淡淡春风花落时，不堪愁望更相思。无金可买长门赋，有恨空吟团扇诗。
门前梅柳烂春辉，闭妾深闺绣舞衣。双燕不知肠欲断，衔泥故故傍人飞。
井上梧桐是妾移，夜来花发最高枝。若教不向深闺种，春过门前争得知。
与君咫尺长离别，遣妾容华为谁说。夕望层城眼欲穿，晓临明镜肠堪绝。
银釭斜背解明珰，小语偷声贺玉郎。从此不知兰麝贵，夜来新惹桂枝香。
洞口飞琼佩羽霓，香风飘拂使人迷。自从邂逅芙蓉帐，不数桃花流水溪。
枕绘鸳鸯久与栖，新裁雾縠鬬神鸡。与郎酣梦浑忘晓，鸡亦留连不肯啼。
灯锁莲花花照罍，翠钿同醉楚台巍。残灰剔罢携纤手，也胜金莲送辙回。
肱被当年仅御寒，青楼惯染血猩纨。牙床舒卷鹓鸾共，正值窗棂月一团。
韩寿香从何处传，枕边芳馥恋婵娟。休疑粉黛加铤刃，玉女旃檀侍佛前。
党家风味足肥羊，绮阁留人漫较量。万羊亦是男儿事，莫学狂夫取次尝。
一豆聊供游冶郎，去时忙唤锁仓琅。入门独慕相如侣，欲拨瑶琴弹凤凰。
雁门山上雁初飞，马邑阑中马正肥。日旰山西逢驿使，殷勤南北送征衣。
扰扰香云湿未干，鸦领蝉翼腻光寒。侧边斜插黄金凤，妆罢夫君带笑看。
弯弯柳叶愁边戏，湛湛菱花照处频。妩媚不烦螺子黛，春山画出自精神。
衔杯微动樱桃颗，咳唾轻飘茉莉香。曾见白家樊素口，瓠犀颗颗缀榴芳。
纤纤软玉削春葱，长在香罗翠袖中。昨日琵琶弦索上，分明满甲染猩红。
粉香汗湿瑶琴轸，春逗酥融绵雨膏。浴罢檀郎扪弄处，灵华凉沁紫葡萄。
莲花为号玉为腮，珍重尚书遣妾来。处士不生巫峡梦，虚劳神女下阳台。
为失三从泣泪频，此身何用处人伦。虽然日逐笙歌乐，长羡荆钗与布裙。
惆怅人间万事违，两人同去一人归。生憎平望亭前水，忍照鸳鸯相背飞。
惊看天地白荒荒，瞥见青山旧夕阳。始信大威能照映，由来日月借生光。
水国蒹葭夜有霜，月寒山色共苍苍。谁言千里自今夕，离梦杳如关塞长。
晓蝉呜咽暮莺愁，言语殷勤十指头。罢阅梵书聊一弄，散随金磬泥清秋。
霜规不让黄金色，圆质仍含御史香。何处同声情最异，临川太守谢家郎。
落日重城夕雾收，玳筵雕俎荐诸侯。因令朗月当庭燎，不使珠帘下玉钩。
东阁移尊绮席陈，貂簪龙节更宜春。军城画角三声歇，云幕初垂红烛新。
传闻象郡隔南荒，绛实丰肌不可忘。近有青衣连楚水，素浆还得类琼浆。
曦轮初转照仙扃，旋擘烟岚上窅冥。不得玄晖同指点，天涯苍翠漫青青。
菌阁芝楼杳霭中，霞开深见玉皇宫。紫阳天上神仙客，称在人间立世功。
王家山水画图中，意思都卢粉墨容。今日忽登虚境望，步摇冠翠一千峰。
万条江柳早秋枝，袅地翻风色未衰。欲折尔来将赠别，莫教烟月两乡悲。
浩思蓝山玉彩寒，冰囊敲碎楚金盘。诗家利器驰声久，何用春闱榜下看。
花落梧桐凤别凰，想登秦岭更凄凉。安仁纵有诗将赋，一半音词杂悼亡。
锦浦归舟巫峡云，绿波迢递雨纷纷。山阴妙术人传久，也说将鹅与右军。
昔以多能佐碧油，今朝同泛旧仙舟。凄凉逝水颓波远，惟有碑泉咽不流。
峨嵋山下水如油，怜我心同不系舟。何日片帆离锦浦，櫂声齐唱发中流。
翩翩射策东堂秀，岂复相逢豁寸心。借问风光为谁丽，万条丝柳翠烟深。
吴均蕙圃移嘉木，正及东溪春雨时。日晚莺啼何所为，浅深红腻压繁枝。
延英晓拜汉恩新，五马腾骧九陌尘。今日谢庭飞白雪，巴歌不复旧阳春。
支公别墅接花扃，买得前山总未经。入户剡溪云水满，高斋咫尺蹑青冥。
才游象外身虽远，学茂区中事易闻。自顾漳滨多病后，空瞻逸翮舞青云。
闻说凌云寺里苔，风高日近绝纤埃。横云点染芙蓉壁，似待诗人宝月来。
闻说凌云寺里花，飞空遶磴逐江斜。有时锁得嫦娥镜，镂出瑶台五色霞。
万里惊飙朔气深，江城萧索昼阴阴。谁怜不得登山去，可惜寒芳色似金。
茱萸秋节佳期阻，金菊寒花满院香。神女欲来知有意，先令云雨暗池塘。
千叠云峰万顷湖，白波分去遶荆吴。感君识我枕流意，重示瞿塘峡口图。
碧玉双幢白玉郎，初辞天帝下扶桑。手持云篆题新榜，十万人家春日长。
琼枝的皪露珊珊，欲折如披玉彩寒。闲拂朱房何所似，缘山偏映月轮残。
西风忽报雁双双，人世心形两自降。不为鱼肠有真诀，谁能梦梦立清江。
玉垒山前风雪夜，锦官城外别离魂。信陵公子如相问，长向夷门感旧恩。
竹郎庙前多古木，夕阳沈沈山更绿。何处江村有笛声，声声尽是迎郎曲。
洛阳陌上埋轮气，欲逐秋空击隼飞。今日芝泥检征诏，别须台外振霜威。
万里桥头独越吟，知凭文字写愁心。细侯风韵兼前事，不止为舟也作霖。
雨暗眉山江水流，离人掩袂立高楼。双旌千骑骈东陌，独有罗敷望上头。
绿沼红泥物象幽，范汪兼倅李幷州。离亭急管四更后，不见公车心独愁。
春教风景驻仙霞，水面鱼身总带花。人世不思灵卉异，竞将红缬染轻沙。
风前一叶压荷蕖，解报新秋又得鱼。兔走乌驰人语静，满溪红袂櫂歌初。
水荇斜牵绿藻浮，柳丝和叶卧清流。何时得向溪头赏，旋摘菱花旋泛舟。
阑边不见蘘蘘叶，砌下惟翻艳艳丛。细视欲将何物比，晓霞初叠赤城宫。
低头久立向蔷薇，爱似零陵香惹衣。何事碧溪孙处士，百劳东去燕西飞。
今朝纵目玩芳菲，夹缬笼裙绣地衣。满袖满头兼手把，教人识是看花归。
远水长流洁复清，雪窗高卧与云平。不嫌袁室无烟火，惟笑商山有姓名。
紫阳宫里赐红绡，仙雾朦胧隔海遥。霜兔毳寒冰茧净，嫦娥笑指织星桥。
九气分为九色霞，五灵仙驭五云车。春风因过东君舍，偷样人间染百花。
长裾本是上清仪，曾逐群仙把玉芝。每到宫中歌舞会，折腰齐唱步虚词。
前溪独立后溪行，鹭识朱衣自不惊。借问人间愁寂意，伯牙弦绝已无声。
青鸟东飞正落梅，衔花满口下瑶台。一枝为授殷勤意，把向风前旋旋开。
芙蓉新落蜀山秋，锦字开缄到是愁。闺阁不知戎马事，月高还上望夫楼。
扰弱新蒲叶又齐，春深花落塞前溪。知君未转秦关骑，月照千门掩袖啼。
冷色初澄一带烟，幽声遥泻十丝弦。长来枕上牵情思，不使愁人半夜眠。
二月杨花轻复微，春风摇荡惹人衣。他家本是无情物，一任南飞又北飞。
蜀门西更上青天，强为公歌蜀国弦。卓氏长卿称士女，锦江玉垒献山川。
消瘦翻堪见令公，落花无那恨东风。侬心犹道青春在，羞看飞蓬石镜中。
公子翩翩说校书，玉弓金勒紫绡裾。玄成莫便骄名誉，文采风流定不如。
驯扰朱门四五年，毛香足净主人怜。无端咬著亲情客，不得红丝毯上眠。
越管宣毫始称情，红笺纸上撒花琼。都缘用久锋头尽，不得羲之手里擎。
雪耳红毛浅碧蹄，追风曾到日东西。为惊玉貌郎君坠，不得华轩更一嘶。
陇西独自一孤身，飞去飞来上锦茵。都缘出语无方便，不得笼中再唤人。
出入朱门未忍抛，主人常爱语交交。衔泥秽污珊瑚枕，不得梁间更垒巢。
皎洁圆明内外通，清光似照水晶宫。只缘一点玷相秽，不得终宵在掌中。
跳跃深池四五秋，常摇朱尾弄纶钩。无端摆断芙蓉朵，不得清波更一游。
戏跃莲池四五秋，常揺朱尾弄银钩。无缘摆罢芙蓉朵，不得清波更一游。
爪利如锋眼似铃，平原捉兔称高情。无端窜向青云外，不得君王臂上擎。
蓊郁新栽四五行，常将劲节负秋霜。为缘春笋钻墙破，不得垂阴覆玉堂。
铸泻黄金镜始开，初生三五月裴回。为遭无限尘蒙蔽，不得华堂上玉台。
双鱼底事到侬家，扑手新诗片片霞。唱到白𬞟洲畔曲，芙蓉空老蜀江花。
平临云鸟八窗秋，壮压西川四十州。诸将莫贪羌族马，最高层处见边头。
芸香误比荆山玉，那似登科甲乙年。澹地鲜风将绮思，飘花散蕊媚青天。
凭阑却忆骑鲸客，把酒临风手自招。细雨声中停去马，夕阳影里乱鸣蜩。
萤在荒芜月在天，萤飞岂到月轮边。重光万里应相照，目断云霄信不传。
按辔岭头寒复寒，微风细雨彻心肝。但得放儿归舍去，山水屏风永不看。
珍簟新铺翡翠楼，泓澄玉水记方流。唯应云扇情相似，同向银床恨早秋。
一枝月桂和烟秀，万树江桃带雨红。且醉尊前休怅望，古来悲乐与今同。
云峰满目放春晴，历历银钩指下生。自恨罗衣掩诗句，举头空羡榜中名。
自叹多情是足愁，况当风月满庭秋。洞房偏与更声近，夜夜灯前欲白头。
大江横抱武昌斜，鹦鹉洲前户万家。画舸春眠朝未足，梦为蝴蝶也寻花。
烟花已入鸬鹚港，画舸犹沿鹦鹉洲。醉卧醒吟都不觉，今朝惊在汉江头。
无限荷香染暑衣，阮郎何处弄船归。自惭不及鸳鸯侣，犹得双双近钓矶。
春花秋月入诗篇，白日清宵是散仙。空卷珠帘不曾下，长移一榻对山眠。
满庭黄菊篱边拆，两朵芙蓉镜里开。落帽台前风雨阻，不知何处醉金杯。
枫叶千枝复万枝，江桥掩映暮帆迟。忆君心似西江水，日夜东流无歇时。
秦楼几夜惬心期，不料仙郎有别离。睡觉莫言云去处，残灯一盏野蛾飞。
今日喜时闻喜鹊，昨宵灯下拜灯花。焚香出户迎潘岳，不羡牵牛织女家。
水柔逐器知难定，云出无心肯再归。惆怅春风楚江暮，鸳鸯一只失群飞。
朝朝送别泣花钿，折尽春风杨柳烟。愿得西山无树木，免教人作泪悬悬。
情来对镜懒梳头，暮雨萧萧庭树秋。莫怪阑干垂玉箸，只缘惆怅对银钩。
心远浮云知不还，心云并在有无间。狂风何事相摇荡，吹向南山复北山。
离人无语月无声，明月有光人有情。别后相思人似月，云间水上到层城。
一住寒山万事休，更无杂念挂心头。闲于石壁题诗句，任运还同不系舟。
千生万死凡几生，生死来去转迷情。不识心中无价宝，犹似盲驴信脚行。
众星罗列夜明深，岩点孤灯月未沈。圆满光华不磨莹，挂在青天是我心。
千年石上古人踪，万丈岩前一点空。明月照时常皎洁，不劳寻讨问西东。
寒山顶上月轮孤，照见晴空一物无。可贵天然无价宝，埋在五阴溺身躯。
我向前谿照碧流，或向岩边坐磐石。心似孤云无所依，悠悠世事何须觅。
自从到此天台境，经今早度几冬春。山水不移人自老，见却多少后生人。
自从到此天台寺，经今早已几冬春。山水不移人自老，见却多少后生人。
自笑老夫筋力败，偏恋松岩爱独游。可叹往年至今日，任运还同不系舟。
无去无来本湛然，不居内外及中间。一颗水精绝瑕翳，光明透满出人天。
云山叠叠几千重，幽谷路深绝人踪。碧涧清流多胜境，时来鸟语合人心。
我之佛法是无为，何故今朝得有为。无韦始得三数载，不知此复是何韦。
百苦忘劳独进影，四恩在念契流通。如何未尽传灯志，溘然于此遇途穷。
画松一似真松树，且待寻思记得无。曾在天台山上见，石桥南畔第三株。
人人送酒不曾沽，终日松间挂一壶。草圣欲成狂便发，真堪画入醉僧图。
祝融高座对寒峰，云水昭丘几万重。五月衲衣犹近火，起来白鹤冷青松。
昨夜云生天井东，春山一雨一回风。林花并逐溪流下，欲上龙池通不通。
虎溪闲月引相过，带雪松枝挂薜萝。无限青山行欲尽，白云深处老僧多。
山寺门前多古松，溪行欲到已闻钟。中宵引领寻高顶，月照云峰凡几重。
禅客无心忆薜萝，自然行径向山多。知君欲问人间事，始与浮云共一过。
禅师来往翠微间，万里千峰到剡山。何时共到天台里，身与浮云处处闲。
池上莲荷不自开，山中流水偶然来。若言聚散定由我，未是回时那得回。
野泉烟火白云间，坐饮香茶爱此山。岩下维舟不忍去，青溪流水暮潺潺。
山边水边待月明，暂向人间借路行。如今还向山边去，只有湖水无行路。
天寒猛虎叫岩雪，林下无人空有月。千年像教今不闻，焚香独为鬼神说。
古松古柏岩壁间，猿攀鹤巢古枝折。五月有霜六月寒，时见山翁来取雪。
欲曙九衢人更多，千条香烛照星河。今朝始见金吾贵，车马纵横避玉珂。
年老心闲无外事，麻衣草座亦容身。相逢尽道休官好，林下何曾见一人。
古殿清阴山木春，池边跂石一观身。谁能来此焚香坐，共作罏峰二十人。
日日爱山归已迟，闲闲空度少年时。余身定寄林中老，心与长松片石期。
童子出家无第行，随师乞食遣称名。长沙岂敢论年几，绛老惟知甲子生。
时时闻说故人死，日日自悲随老身。白发不生应不得，青山长在属何人。
未识龙宫莫说珠，识珠言说与君殊。空拳只是婴儿信，岂得将来诳老夫。
神识苟能无罣碍，廓周法界等虚空。不假坐禅持戒律，超然解脱岂劳功。
熖水无鱼下底钩，觅鱼无处笑君愁。可怜谷隐老禅伯，被唾如何见亦羞。
出谷入谷路回转，秋风已至归期晚。举头何处望来踪，万仞千山鸟飞远。
此君与我在云溪，劲节奇文胜杖藜。为有岁寒堪赠远，玉阶行处愿提携。
玉帛征贤楚客稀，猿啼相送武陵归。湖头望入桃花去，一片春帆带雨飞。
雪岭金河独向东，吴山楚泽意无穷。如今白首乡心尽，万里归程在梦中。
空门寂寂淡吾身，溪雨微微洗客尘。卧向白云情未尽，任他黄鸟醉芳春。
落雪临风不厌看，更多还恐蔽林峦。愁人正在书窗下，一片飞来一片寒。
凿禁疏云数道开，垂风岸柳拂青苔。银波玉沫空池去，曾历千岩万壑来。
海静天高景气殊，鲸睛失彩蚌潜珠。不知今夜越台上，望见瀛洲方丈无。
雁塞五山临汗漫，云州一路出青冥。何因请住嘉祥寺，内史新修湖上亭。
秋风落叶满空山，古寺残灯石壁间。昔日经行人去尽，寒云夜夜自飞还。
君说南朝全盛日，秣陵才子更多人。千年秋色古池馆，谁见齐王西邸春。
绵绵渺渺楚云繁，万里西归望国门。禅子初心易凄断，秋风莫上少陵原。
剡茗情来亦好斟，空门一别肯霑襟。悲风不动罢瑶轸，忘却洛阳归客心。
山居不买剡中山，湖上千峰处处闲。芳草白云留我住，世人何事得相关。
蝶舞莺歌喜岁芳，柳丝袅袅蕙带长。江南春色共君有，何事君心独自伤。
望君不见复何情，野草闲云处处生。应向秦时武陵路，花间寂历一人行。
手携酒榼共书帏，回语长松我即归。若是出山机已息，岭云何事背君飞。
左右香童不识君，担簦访我领鸥群。山僧待客无俗物，唯有窗前片碧云。
至道无机但杳冥，孤灯寒竹自青荧。不知何处小乘客，一夜风来闻诵经。
云林出空乌未归，松吹时飘雨浴衣。石语花愁徒自诧，吾心见境尽为非。
正论禅寂忽狂歌，莫是尘心颠倒多。白足行花曾不染，黄囊贮酒欲如何。
二月湖南春草遍，横山渡口花如霰。相思一日在孤舟，空见归云两三片。
玉京真子名太一，因服日华心如日。此心不许世人知，只向仙宫未曾出。
世人不知心是道，只言道在他方妙。还如瞽者望长安，长安在西向东笑。
佳人但莫吹参差，正怜月色生酒卮。山公取醉不关我，为爱尊前白鹭鹚。
独将诗教领诸生，但看青山不爱名。满院竹声堪愈疾，乱床花片足忘情。
欲赏芳菲肯待辰，忘情人访有情人。西林可是无清景，祗为忘情不记春。
越山千万云门绝，西僧貌古还名月。清朝扫石行道归，林下眠禅看松雪。
路入松声远更奇，山光水色共参差。中峰禅寂一僧在，坐对梁朝老桂枝。
爱君门馆夜来清，琼树双枝是弟兄。月在诗家偏足思，风过客位更多情。
携锡西山步绿莎，禅心未了奈情何。湘宫水寺清秋夜，月落风悲松柏多。
莫学休公学远公，了心须与我心同。隋家古柳数株在，看取人间万事空。
禅子自矜禅性成，将来拟照建溪清。南看闽树花不落，更取何缘了妄情。
见说洞庭无上路，春游乱踏五灵芝。含桃风起花狼籍，正是仙翁碁散时。
海上仙山属使君，石桥琪树古来闻。他时画出白团扇，乞取天台一片云。
东城南陌强经过，怨别无心亦放歌。明日院公应问我，闲云常在石门多。
芳草随君自有情，不关山色与猿声。为看严子滩头石，曾忆题诗不著名。
白云关我不关他，此物留君情最多。情著春风生橘树，归心不怕洞庭波。
阮咸别曲四座愁，赖是春风不是秋。漫漫江行访兄弟，猿声几夜宿芦洲。
平明匹马上村桥，花发梅溪雪未消。日短天寒愁送客，楚山无限路遥遥。
才子南看多远情，闲舟荡漾任春行。新安江色长如此，何似新安太守清。
初到人间柳始阴，山书昨夜报春深。朝朝花落几株树，恼杀禅僧未证心。
平明择钵向风轻，正及隋堤柳色行。知尔禅心还似我，故宫春物肯伤情。
若为令忆洞庭春，上有闲云可隐身。无限白云山要买，不知山价出何人。
北望烟铺骠骑营，虏烽无火楚天晴。此时千里西归客，泗上春风得及耕。
悠悠渺渺属寒波，故寺思归意若何。长忆孤洲二三月，春山偏爱富春多。
从来湖上胜人间，远爱浮云独自还。孤月空天见心地，寥寥一水镜中山。
明日重阳今日归，布帆丝雨望霏霏。行过鹤渚知堪住，家在龙沙意有违。
维舟若许暂从容，送过重江不厌重。霜简别来今始见，雪山归去又难逢。
一奏胡笳客未停，野僧还欲废禅听。难将此意临江别，无限春风葭菼青。
斜日摇扬在柳丝，孤亭寂寂水逶迤。谁堪别后行人尽，唯有春风起路岐。
波上荻花非雪花，风吹撩乱满袈裟。如今岁晏无芳草，独对离樽作物华。
昨日雪山记尔名，吾今坐石已三生。少年道性易流动，莫遣秋风入别情。
楚山千里一僧行，念尔初缘道未成。莫向舒姑泉口泊，此中呜咽为伤情。
西山禅隐比来闻，长道唯应我与君。书上无名心忘却，人间聚散似浮云。
莫道谪官无主人，秣陵才令日相亲。前溪更有忘忧处，荷叶田田间白𬞟。
爱君诗思动禅心，使我休吟待鹤吟。更说郡中黄霸在，朝朝无事许招寻。
官居鼎鼐古今无，名士才臣独一余。贤阁御题龙墨灿，诏归补衮在须臾。
寒塞无因见落梅，胡人吹入笛声来。劳劳亭上春应度，夜夜城南战未回。
都护今年破武威，胡沙万里鸟空飞。旄竿瀚海扫云出，毡骑天山蹋雪归。
自倚婵娟望主恩，谁知美恶忽相翻。黄金不买汉宫貌，青冢空埋胡地魂。
强开尊酒向陵看，忆得君王旧日懽。不觉馀歌悲自断，非关艳曲转声难。
春风日日闭长门，摇荡春心似梦魂。谁遣花开只笑妾，不如桃李正无言。
缘岸蒙笼出见天，晴沙沥沥水溅溅。何处羽人长洗药，残花无数逐流泉。
为爱松声听不足，每逢松树遂忘还。翛然此外更何事，笑向闲云似我闲。
看饮逢歌日屡曛，我身何似系浮云。时人不解野僧意，归去溪头作鸟群。
喧喧共在是非间，终日谁知我自闲。偶客狂歌何所为，欲于人事强相关。
人生百年我过半，天生才定不可换。东海钓鳌鳌不食，南山坐石石欲烂。
比来知尔有诗名，莫恨东归学未成。新丰有酒为我饮，消取故园伤别情。
翠楼春酒虾蟆陵，长安少年皆共矜。纷纷半醉绿槐道，躞蹀花骢骄不胜。
岁岁湖南隐已成，如何星使忽知名。沙鸥惯识无心客，今日逢君不解惊。
闻说情人怨别情，霜天淅沥在寒城。长宵漫漫角声发，禅子无心恨亦生。
东风万里送香来，上界千花向日开。却笑霞楼紫芝侣，桃源仙洞访仙才。
生天本自生天业，未必求仙便得仙。鹤背倾危龙背滑，君王且住一千年。
独夜相思但自劳，阮生吟罢梦云涛。此时小定未禅寂，古塔月中松磬高。
朱丝写别鹤泠泠，诗满红笺月满庭。莫学楚狂隳姓字，知音还有子期听。
独夜相思但自劳，阮生吟罢梦云涛。此时小定未禅寂，古塔月中松磐高。
一度林前见远公，静闻真语世情空。至今寂寞禅心在，任起桃花柳絮风。
为爱诗名吟至死，风魂雪魄去难招。直须桂子落坟上，生得一枝冤始消。
人间谩说上天梯，上万千回总是迷。曾似老人岩上坐，清风明月与心齐。
戴云山顶白云齐，登顶方知世界低。异草奇花人不识，一池分作九条溪。
风泉秪向梦中闻，身外无馀可寄君。当户一轮惟晓月，挂檐数片是秋云。
寒谷荒台七里洲，贤人永逐水东流。独猿叫断青天月，千古冥冥潭树秋。
节分端午自谁言，万古传闻为屈原。堪笑楚江空渺渺，不能洗得直臣冤。
摧残枯木倚寒林，几度逢春不变心。樵客见之犹不采，郢人何事苦搜寻。
独蝉初唱古槐枝，委曲悲凉断续迟。雨后忽闻谁最苦，异乡孤馆忆家时。
衰柳蝉吟旁浊河，正当残日角声和。寻常不足少愁思，此际闻时愁更多。
不语凄凉无限情，荒堦行尽又重行。昔年住此何人在，满地槐花秋草生。
边邑鸿声一例秋，大波平日遶山流。故人千里同明月，尽夕无言空倚楼。
风舞槐花落御沟，终南山色入城秋。门门走马征兵急，公子笙歌醉玉楼。
密密无声坠碧空，霏霏有韵舞微风。幽人吟望搜辞处，飘入窗来落砚中。
翠毛丹觜乍教时，终日无寥似忆归。近来偷解人言语，乱向金笼说是非。
池荷衰飒菊芬芳，策杖吟诗上草堂。满目暮云风卷尽，郡楼寒角数声长。
霜陨中春花半无，狂游恣饮尽凶徒。年年赏玩公卿辈，今委沟塍骨渐枯。
水势滔滔不可量，渔舟容易泛沧浪。连山翠霭笼沙溆，白鸟翩翩下夕阳。
雨添一夜秋涛阔，极目茫茫似接天。不知龙物潜何处，鱼跃蛙鸣满槛前。
何事天时祸未回，生灵愁悴苦寒灰。岂知万倾繁华地，强半今为瓦砾堆。
一朵花开千叶红，开时又不藉春风。若教移在香闺畔，定与佳人艳态同。
空门寂寂淡吾身，溪雨微微洗客尘。卧向白云情未尽，任他黄鸟醉芳春。
落雪临风不厌看，更多还恐蔽林峦。愁人正在书窗下，一片飞来一片寒。
雪岭金河独向东，吴山楚泽意无穷。如今白首乡心尽，万里归程在梦中。
寒食悲看郭外春，野田无处不伤神。平原累累添新冢，半是去年来哭人。
七条丝上寄深意，涧水松风生十指。自乃知音犹尚稀，欲教更入何人耳。
横压惊波防没溺，当初元创是军机。行人到此全无滞，一片江云踏欲飞。
家在闽山西复西，其中岁岁有莺啼。如今不在莺啼处，莺在旧时啼处啼。
家在闽山东复东，其中岁岁有花红。而今不在花红处，花在旧时红处红。
白𬞟红蓼碧江涯，日暖双双立睡时。愿揭金笼放归去，却随沙鹤鬬轻丝。
千愁万恨过花时，似向春风怨别离。若使众禽俱解语，一生怀抱有谁知。
长截邻鸡叫五更，数般名字百般声。饶伊摇舌先知晓，也待青天明即鸣。
锦衣鲜华手擎鹘，闲行气貌多轻忽。稼穑艰难总不知，五帝三王是何物。
宫殿峥嵘笼紫气，金渠玉砂五色水。守阍仙婢相倚睡，偷摘蟠桃几倒地。
蟪蛄切切风骚骚，芙蓉喷香蟾蜍高。孤灯耿耿征妇劳，更深扑落金错刀。
柴门寂寂黍饭馨，山家烟火春雨晴。庭花蒙蒙水泠泠，小儿啼索树上莺。
风裁日染开仙囿，百花色死猩血谬。今朝一朵堕堦前，应有看人怨孙秀。
岸如洞庭山似剡，船漾清溪凉胜簟。月白风高不得眠，枯苇丛边钓师魇。
山无绿兮水无清，风既毒兮沙亦腥。胡儿走马疾飞鸟，联翩射落云中声。
阵云忽向沙中起，探得胡兵过辽水。堪嗟护塞征戍儿，未战已疑身是鬼。
茶烹绿乳花暎帘，撑沙苦笋银纤纤。窗中山色青翠黏，主人于我情无厌。
白桑红椹莺咽咽，面揉玉尘饼挑雪。将为数日已一月，主人于我特地切。
水娇草媚掩山路，睡槎鸳鸯如画作。春光霭霭忽已暮，主人刚地不放去。
喷岚堆黛塞寒碧，窗前古雪入白石。临岐约我来不来，若来须拨红霞觅。
红豆树间滴红雨，恋师不得依师住。世情世界愁杀人，锦绣谷中归舍去。
抛牛沙上鬬百草，鉏陇老人又太老。薄烟漠漠覆桑枣，戴嵩醉后取次扫。
衲衣线麄心似月，自把短锄锄榾柮。青石溪边踏叶行，数片云随两眉雪。
山童貌顽名乞乞，放火烧畬采崖蜜。担头何物带山香，一箩白蕈一箩栗。
先生先生不可遇，爱平不平眉斗竖。黄昏雨雹空似黳，别我不知何处去。
行行一宿深村里，鸡犬丰年闹如市。黄昏见客合家喜，月下取鱼戽塘水。
巨鳌头缩翻仙翠，蟠桃烂落珊瑚地。浪溅霓旌湿鹏翅，略别千年太容易。
樵父貌饥带尘土，自言一生苦寒苦。担头担个赤瓷罂，斜阳独立蒙笼坞。
崆峒老人专一一，黄梅真叟却无无。独坐松根石头上，四溟无限月轮孤。
非色非空非不空，空中真色不玲珑。可怜卢大担柴者，拾得骊珠橐籥中。
优钵罗花万劫春，频犂田地绝纤尘。道吾道者相招好，不是香林采叶人。
柳岸花堤夕照红，风清襟袖辔璁珑。行人莫讶频回首，家在凝岚一点中。
赤棕榈笠眉毫垂，拄楖栗杖行迟迟。时人祗施盂中饭，心似白莲那得知。
见说武昌江上住，柏枯槐朽战时风。知师诗癖难医也，霜洒芦花明月中。
坠叶如花欲满沟，破篱荒井一蝉幽。亦知希骥无希者，作么令人强转头。
声利掀天竟不闻，草衣木食度朝昏。遥思山雪深一丈，时有仙人来打门。
家近吴王古战城，海风终日打墙声。今朝乡思浑堆积，琴上闻师大蟹行。
风恶波狂身似闲，满头霜雪背青山。相逢略问家何在，回指芦花满舍间。
小谢清高大谢才，圣君令泰此方来。一从到后常无事，铃阁公庭满绿苔。
红锦帐中歌白雪，乌皮几畔抚青英。不知何物为心地，赛却澄江彻底清。
谁报田中有黑虫，一家斋戒减仙容。分忧若也皆如此，天下家家有剩舂。
忧民心切出冲炎，禾稼如云喜气兼。林下闲人亦何幸，也随旌斾到银尖。
方恐狱中桃树出，忽闻枯木却生烟。褚祥为郡曾如此，却恐当时是偶然。
枯骨纵横遍水湄，尽收为冢碧参差。分明为报精灵辈，好送旌旗到凤池。
舍鲁依刘一片云，好风吹去远纤尘。犹期明月清风夜，来作西园第八人。
台殿参差耸瑞烟，桂花飘雪水潺潺。莫疑远去无消息，七万馀年始半年。
桓玄旧辇残云湿，耶舍孤坟落照迟。有个山僧倚松睡，恐人来取白猿儿。
玉像珠龛香阵横，锦霞多傍石墙生。辟蛇行者今何在，花里唯闻鸠鸟声。
爱陶长官醉兀兀，送陆道士行迟迟。买酒过溪皆破戒，斯何人斯师如斯。
白薝卜花露滴滴，红苾刍草香蒙蒙。田地更无尘一点，是何人合住其中。
一生只著一麻衣，道业还欺习彦威。手把新诗说山梦，石桥天柱雪霏霏。
只是危吟坐翠层，门前岐路自崩腾。青云名士时相访，茶煮西峰瀑布冰。
击鼓求亡益是非，木中生火更何为。吾师别是醍醐昧，不是知心人不知。
花岛相逢满袖云，藉花论道过金巾。腾腾又入仙山去，只恐是青城丈人。
至境心为造化功，一枝青竹四弦风。寥寥双耳更深后，如在缑山明月中。
蚁踏金苞四五株，洞庭山上味何殊。不缘松树称君子，肯便甘人唤木奴。
蝶醉蜂痴一簇香，绣葩红蒂堕残芳。因嗟好德人难得，公子王孙尽断肠。
将比鹭鸶还恐屈，始思残雪不如多。清风相引去更远，皎洁孤高奈尔何。
河薄星疏雪月孤，松枝清气入肌肤。因知好句胜金玉，心极神劳特地无。
鬼气苍黄棘叶红，昔时人血此时风。相怜极目无疆地，曾落将军一阵中。
蝉声引出石中蛩，寂寞门扃叶数重。谁道思山心不切，等闲尽出两三峰。
银地无尘金菊开，紫梨红枣堕莓苔。一泓秋水一轮月，今夜故人来不来。
天目西峰古坏坛，坛边相别雪漫漫。如今四十馀年也，还共当时恰一般。
囊里灵龟小似钱，道伊年与我同年。壶中长挈天相逐，何处升天更有天。
吾道将君道且殊，君须全似老君须。寻常有语争堪信，爱说蟠桃似瓮麤。
常忆苏耽好羽仪，信安山观住多时。不知玉质双栖处，两个仙人是阿谁。
谁带金轮髻里珠，何妨相逐去清都。旧山大有闲田地，五色香茆有子无。
秀眉青目树花衣，一钵随缘智不知。佛与轮王嫌不作，世间刚有个痴儿。
万水千山一鹤飞，岂愁游子暮何之。古今此著无人会，王积新输更不疑。
秋水莲花三四枝，我来慷慨步迟迟。不决浮云斩邪佞，真成龙去拟何为。
高碑说尔孝应难，弹指端思白浪间。堪叹行人不回首，前山应是苎萝山。
昏王亡国岂堪陈，只见明诚不见身。想得先生也知自，欲将留与后来人。
鸟啼花笑煖纷纷，路入青云白石门。君到前头好看好，老僧或恐是茆君。
咽雨哀风更不停，春光于尔岂无情。宜须唤得谢豹出，方始年年无此声。
三会单于满阁风，五行无忒月朦胧。如何十万家休戚，只在呜呜咽咽中。
剔皮刺血诚何苦，为写灵山九会文。十指沥干终七轴，后来求法更无君。
蜀魄关关花雨深，送师冲雨到江浔。不能更折江头柳，自有青青松柏心。
薝卜花红径草青，雪肤冰骨步轻轻。今朝暂到焚香处，只恐床前有虱声。
赤旃檀塔六七级，白菡萏花三四枝。禅客相逢只弹指，此心能有几人知。
六朝图画战争多，最是陈宫计数讹。若爱苍生似歌舞，隋皇自合耻干戈。
江头默想坐禅峰，白石山前万丈空。山下猎人应不到，雪深花鹿在庵中。
水底分明天上云，可怜形影似吾身。何妨舒作从龙势，一雨吹销万里尘。
万重千叠红霞嶂，夜烛朝香白石龛。常寄溪窗凭危槛，看经影落古龙潭。
丰衣足食处莫住，圣迹灵踪好遍寻。忽遇文殊开慧眼，他年应记老师心。
何处云根采得来，黑龙狂欲作风雷。知师念我形骸老，教把经行拄绿苔。
剥皮刺血诚何苦，欲写灵山九会文。十指沥干终七轴，后来求法更无君。
内唯胎发外秋毫，绿玉新栽管束牢。老病手疼无那尔，却资年少写风骚。
玉箸真文久不兴，李斯传到李阳冰。正悲千载无来者，果见僧中有个僧。
七丝湘水秋深夜，五字河桥日暮时。借问秘书郎此意，静弹高咏有谁知。
烘焙几工成晓雪，轻明百幅叠春冰。何消才子题诗外，分与能书贝叶僧。
才把文章干圣主，便承恩泽换禅衣。应嫌六祖传空衲，只向曹溪求息机。
著紫袈裟名已贵，吟红菡萏价兼高。秋风曾忆西游处，门对平湖满白涛。
四绝堂前万木秋，碧参差影压湘流。闲思宋杜题诗板，一日凭栏到夜休。
华亭来复去芝田，丹顶霜毛性可怜。纵与乘轩终误主，不如还放却辽天。
堪忆春云十二峰，野桃山杏摘香红。王孙可念愁金锁，从放断肠明月中。
白萍红蓼碧江涯，日暖双双立睡时。顾揭金笼放归去，却随沙鹤鬬轻丝。
陇西苍𪩘结巢高，本为无人识翠毛。今日笼中强言语，乞归天外啄含桃。
春城来往桃李碧，煖艳红香断消息。吾徒自有山中邻，白昼冥心坐岚壁。
猿猱休啼月皎皎，蟋蟀不吟山悄悄。大耳仙人满颔须，醉倚长松一声啸。
石如骐𬴊岩作室，秋苔漫坛净于漆。袈裟盖头心在无，黄猿白猿啼日日。
荆门归路指湖南，千里风帆兴可谙。好听鹧鸪啼雨处，木兰舟晚泊春潭。
时事懒言多忌讳，野吟无主若纵横。君看三百篇章首，何处分明著姓名。
青泉碧树夏风凉，紫蕨红粳午爨香。应笑晨持一盂苦，腥膻市里叫家常。
曾携五老峰前过，几向双松石上弹。此境此身谁更爱，掀天羯鼓满长安。
千途万辙乱真源，白昼劳形夜断魂。忍著袈裟把名纸，学他低折五侯门。
莲花峰翠湿凝秋，旧业园林在下头。好束诗书且归去，而今不爱事风流。
三面僧邻一面墙，更无风路可吹凉。他年舍此归何处，青壁红霞裹石房。
竹低莎浅雨蒙蒙，水槛幽窗暑月中。有境牵怀人不会，东林门外翠横空。
灯引飞蛾拂焰迷，露淋栖鹤压枝低。冥心坐满蒲团稳，梦到天台过剡溪。
身著袈裟手杖藤，水边行止不妨僧。禽栖日落犹孤立，隔浪秋山千万层。
人间近遇风骚匠，鸟外曾逢心印师。除此二门无别妙，水边松下独寻思。
水边飞去青难辨，竹里归来色一般。磨吻鹰鹯莫相害，白鸥鸿鹤满沙滩。
柳岸晴缘十里来，水边精舍绝尘埃。煮茶尝摘兴何极，直至残阳未欲回。
长吉才狂太白颠，二公文阵势横前。谁言后代无高手，夺得秦皇鞭鬼鞭。
事遂鼎湖遗剑履，时来渭水掷鱼竿。欲知贤圣存亡道，自向心机反复看。
一林霜雪未霑头，争遣藏休肯便休。学尽世间难学事，始堪随处任虚舟。
幽院才容个小庭，疏篁低短不堪情。春来犹赖邻僧树，时引流莺送好声。
万境心随一念平，红芙蓉折爱河清。持经功力能如是，任驾白牛安稳行。
无艳无妖别有香，栽多不为待重阳。莫嫌醒眼相看过，却是真心爱澹黄。
正是闭门争合闭，大家开处不须开。还防朗月清风夜，有个诗人相访来。
法王遗制付仁王，难得难持劫数长。努力只须坚守护，三千八万是垣墙。
君向岘山游圣境，我将何以记多才。叮咛堕泪碑前过，写取斯文寄我来。
三年为倅兴何长，归计应多事少忙。又见秋风霜裛树，满山椒熟水云香。
霏微晓露成珠颗，宛转田田未有风。任器方圆性终在，不妨翻覆落池中。
火云如烧接苍梧，原野烟连大泽枯。谩费葛衫葵扇力，争禁泉石润肌肤。
素萼金英歕露开，倚风凝立独徘徊。应思潋滟秋池底，更有归天伴侣来。
凤楼高映绿阴阴，凝重多含雨露深。莫谓一枝柔软力，几曾牵破别离心。
馆娃宫畔响廊前，依托吴王养翠烟。剑去国亡台殿毁，却随红树噪秋蝉。
秾低似中陶潜酒，软极如伤宋玉风。多谢将军遶营种，翠中闲卓战旗红。
高僧爱惜遮江寺，游子伤残露野桥。争似著行垂上苑，碧桃红杏对摇摇。
月月便车奔帝阙，年年贡士过荆台。如何三度槐花落，未见故人携卷来。
不肯吟诗不听经，禅宗异岳懒游行。他年白首当人问，将底言谈对后生。
亲采匡庐瀑布西，层崖悬壁更安梯。携行三十年吟伴，未有诗人□□□。
三十篇多十九章，□声风力撼疏篁。不堪更有精搜处，谁见萧萧雨夜堂。
潇湘浦暖全迷鹤，逻逤川寒只有雕。谁向孤舟忆兄弟，坐看连雁度横桥。
日边乡井别年深，中国灵踪欲遍寻。何处碧山逢长老，分明认取祖师心。
贵向猎师家买得，携来乞与坐禅床。不知摘月秋潭畔，曾对何人啼断肠。
禅言难后到诗言，坐石心同立月魂。应记前秋会吟处，五更犹在老松根。
日东来向日西游，一钵闲寻遍九州。却忆鸡林本师寺，欲归还待海风秋。
海澄空碧正团圆，吟想玄宗此夜寒。玉兔有情应记得，西边不见旧长安。
晴日当楼晓香歇，锦带盘空欲成结。莺声渐老柳飞时，狂风吹落猩猩血。
一法传闻继老能，九华闲卧最高层。秋钟尽后残阳暝，门掩松边雨夜灯。
僧外闲吟乐最清，年登八十丧南荆。风骚作者为商确，道去碧云争几程。
梧桐雨畔夜愁吟，抖擞衣裾藓色侵。枉道一生无系着，湘南山水别人寻。
五色毛衣比凤雏，深花丛里祗如无。美人买得偏怜惜，移向金钗重几铢。
席帘高卷枕高攲，门掩垂萝蘸碧溪。闲把史书眠一觉，起来山日过松西。
蓬鬓蓬门积恨多，夜阑灯下不停梭。成缣犹自陪钱纳，未直青楼一曲歌。
隔岸红尘忙似火，当轩青嶂冷如冰。烹茶童子休相问，报道门前是衲僧。
六出奇花已住开，郡城相次见楼台。时人莫把和泥看，一片飞从天上来。
折柳亭边手重携，江烟澹澹草萋萋。杜鹃不解离人意，更向落花枝上啼。
草堂无物伴身闲，惟有屏风枕簟间。本向他山求得石，却于石上看他山。
通神笔法得玄门，亲入长安谒至尊。莫怪出来多意气，草书曾悦圣明君。
将知德行异寻常，每见持经在道场。欲识用心精洁处，一瓶秋水一炉香。
苍苍古庙映林峦，漠漠烟霞覆古坛。精魄不知何处在，威风犹入浙江寒。
瀛洲西望沃洲山，山在平湖缥缈间。常说使君千里马，至今龙迹尚堪攀。
火虐风饕水渍根，霜皴雪皱古苔痕。东风未肯随寒暑，又蘖清香与返魂。
惟有樽前今夜月，当时曾照堕楼人。梧桐叶老蝉声死，一夜洞庭波上风。
醉卧茅堂不闭关，觉来开眼见青山。松花落处宿猿在，麋鹿群群林际还。
我本无形暂有形，偶来人世逐营营。轮回债负今还毕，搔首翛然归上清。
生在儒家遇太平，悬缨垂带布衣轻。谁能世路趋名利，臣事玉皇归上清。
寂寂凝神太极初，无心应物等空虚。性修自性非求得，欲识真人祗是渠。
学道全真在此生，何须待死更求生。今生不了无生理，纵复生知那处生。
此生此物当生涯，白石青松便是家。对月卧云如野鹿，时时买酒醉烟霞。
山中犹有读书台，风扫晴岚画障开。华月冰壶依旧在，青莲居士几时来。
静神凝思仰青冥，此夕长天降瑞星。海上昨闻鹏羽翼，人间初见鹤仪形。
再扶日月归行殿，却领山河镇梦刀。从此雄名压寰海，八溟争敢起波涛。
谁运乾坤陶冶功，铸为双剑倚苍穹。题诗曾驻三天驾，碍日长含八海风。
抽得闲身伴瘦筇，乱敲青碧唤蛟龙。道人扫径收松子，缺月初圆天柱峰。
帆力劈开沧海浪，马蹄踏破乱山青。浮名浮利过于酒，醉得人心死不醒。
老鹤玄猿伴采芝，有时长叹独移时。翠娥红粉婵娟剑，杀尽世人人不知。
似鹤如云一个身，不忧家国不忧贫。拟将枕上日高睡，卖与世间荣贵人。
因卖丹砂下白云，鹿裘惟惹九衢尘。不如将耳入山去，万是千非愁杀人。
闷见戈鋋匝四溟，恨无奇策救生灵。如何饮酒得长醉，直到太平时节醒。
难把长绳系日乌，芳时偷取醉功夫。任堆金璧磨星斗，买得花枝不老无。
因卖丹砂下白云，鹿裘惟惹九衢尘。不如将耳入山去，万是千非愁杀人。
难把长绳系日乌，芳时偷取醉工夫。任堆金璧磨星斗，买得花枝不老无。
月到君山酒半醒，朗吟疑有水仙听。无人识我真闲事，赢得高秋看洞庭。
佛前香印废晨烧，金锡当门照寂寥。童子不知师病困，报风吹折好芭蕉。
老鹤玄猿伴采芝，有时长叹独移时。翠娥红粉浑如剑，杀尽世人人不知。
似鹤如云一个身，不忧家国不忧贫。拟将枕上日高睡，卖与世间荣贵人。
帆力劈开沧海浪，马蹄踏破乱山青。浮名浮利浓于酒，醉得人心死不醒。
闷见戈鋋匝四溟，恨无奇策救生灵。如何饮酒得长醉，直到太平时节醒。
松顶留衣上玉霄，永传异迹在中条。不知揖遍诸仙否，欲请还丹问昨宵。
不守庚申亦不疑，此心长与道相依。玉皇已自知行止，仁汝三彭说是非。
生在儒家遇太平，悬缨重滞布衣轻。谁能世上争名利，臣事玉皇归上清。
捉得金晶固命基，日魂东畔月华西。于中炼就长生药，服了还同天地齐。
莫怪瑶池消息稀，只缘尘事隔天机。若人寻得水中火，有一黄童上太微。
混元海底隐生伦，内有黄童玉帝名。白虎神符潜姹女，灵元镇在七元君。
三亩丹田无种种，种时须藉赤龙耕。曾将此种教人种，不解铅池道不生。
闪灼虎龙神剑飞，好凭身事莫相违。传时须在乾坤力，便透三清入紫微。
不用梯媒向外求，还丹只在体中收。莫言大道人难得，自是功夫不到头。
饮酒须教一百杯，东浮西泛自梯媒。日精自与月华合，有个明珠走上来。
不负三光不负人，不欺神道不欺贫。有人问我修行法，只种心田养此身。
时人若拟去瀛洲，先过巍巍十八楼。自有电雷声震动，一池金水向东流。
瓶子如金玉子黄，上升下降续神光。三元一会经年净，这个天中日月长。
学道须教彻骨贫，囊中只有五三文。有人问我修行法，遥指天边日月轮。
我自忘心神自悦，跨水穿云来相谒。不问黄芽肘后方，妙道通微怎生说。
肘传丹篆千年术，口诵黄庭两卷经。鹤观古坛松影里，悄无人迹户长扃。
独上高峰望八都，黑云散后月还孤。茫茫宇宙人无数，几个男儿是丈夫。
天下都游半日功，不须跨凤与乘龙。偶因博戏飞神剑，摧却终南第一峰。
朝游北越暮苍梧，袖里青虵胆气麤。三入岳阳人不识，朗吟飞过洞庭湖。
趯倒葫芦掉却琴，倒行直上卧牛岑。水飞石上迸如雪，立地看天坐地吟。
吾家本住在天齐，零落白云鏁石梯。来往八千消半日，依前归路不曾迷。
莲峰道士高且洁，不下莲宫经岁月。星辰夜礼玉簪寒，龙虎晓开金鼎热。
东山东畔忽相逢，握手丁宁语似钟。剑术已成君把去，有蛟龙处斩蛟龙。
朝泛苍梧暮却还，洞中日月我为天。匣中宝剑时时吼，不遇同人誓不传。
偎岩拍手葫芦舞，过岭穿云拄杖飞。来往八千须半日，金州南畔有松扉。
养得儿形似我形，我身枯悴子光精。生生世世常如此，争似留神养自身。
精养灵根气养神，此真之外更无真。神仙不肯分明说，迷了千千万万人。
不事王侯不种田，日高犹自抱琴眠。起来旋点黄金买，不使人间作业钱。
天涯海角人求我，行到天涯不见人。忠孝义慈行方便，不须求我自然真。
莫道幽人一事无，闲中尽有静工夫。闭门清昼读书罢，扫地焚香到日晡。
先生先生貌狞恶，拔剑当空气云错。连喝三回急急去，歘然空里人头落。
剑起星奔万里诛，风雷时逐雨声麤。人头携处非人在，何事高吟过五湖。
麤眉卓竖语如雷，闻说不平便放杯。仗剑当空千里去，一更别我二更回。
先生先生莫外求，道要人传剑要收。今日相逢江海畔，一杯村酒劝君休。
庞眉鬬竖恶精神，万里腾空一踊身。背上匣中三尺剑，为天且示不平人。
高谈阔论若无人，可惜明君不遇真。陛下问臣来日事，请看午未丙丁春。
四海孤游一野人，两壶霜雪足精神。坎离二物君收得，龙虎丹行运水银。
野人本是天台客，石桥南畔有旧宅。父子生来有两口，多好歌笙不好拍。
九重天子寰中贵，五等诸侯门外尊。争似布衣狂醉客，不教性命属乾坤。
草铺横野六七里，笛弄晚风三四声。归来饱饭黄昏后，不脱蓑衣卧月明。
这回相见不无缘，满院风光小洞天。一剑当空又飞去，洞庭惊起老龙眠。
偶乘青帝出蓬莱，剑戟峥嵘遍九垓。我在目前人不识，为留一笠莫沉埋。
鹤不西飞龙不行，露干云破洞箫清。少年仙子说闲事，遥隔彩云闻笑声。
南宫水火吾须济，北阙夫妻我自媒。洞里龙儿娇郁律，山前童子喜徘徊。
得道年来八百秋，不曾飞剑取人头。玉皇未有天符至，且货乌金混世流。
岘山一夜玉龙寒，凤林千树梨花老。襄阳城里没人知，襄阳城外江山好。
午夜君山玩月回，西邻小圃碧莲开。天香风露苍华冷，云在青霄鹤未来。
石池清水是吾心，刚被桃花影倒沉。一到邽山宫阙内，销闲澄虑七弦琴。
鲸吸鳌吞数百杯，玉山谁起复谁颓。醒时两袂天风冷，一朵红云海上来。
捏土为香事有因，世间宜假不宜真。皇朝宰相张天觉，天下云游吕洞宾。
西邻已富忧不足，东老虽贫乐有馀。白酒酿来缘好客，黄金散尽为收书。
秋景萧条叶乱飞，庭松影里坐移时。云迷鹤驾何方去，仙洞朝元失我期。
黄鹤楼前吹笛时，白𬞟红蓼满江湄。衷情欲诉谁能会，惟有清风明月知。
达者推心兼济物，圣贤传法不离真。请师开说西来意，七祖如今未有人。
弃却瓢囊摵碎琴，如今不恋□中金。自从一见黄龙后，始觉从前错用心。
二八佳人体似酥，腰间仗剑斩凡夫。虽然不见人头落，暗里教君骨髓枯。
手内青虵凌白日，洞中仙果艳长春。须知物外烟霞客，不是尘中磨镜人。
醉舞高歌海上山，天瓢承露结金丹。夜深鹤透秋空碧，万里西风一剑寒。
高心休拟凤池游，朱绂银章宠已优。欲待祸来名欲灭，林泉养法预为谋。
嫫母西施共此身，可怜老少隔千春。他年鹤发鸡皮媪，今日玉颜花貌人。
花开花落两悲欢，花与人还事一般。开在枝间妨客折，落来地上请谁看。
一吸鸾笙裂太清，绿衣童子步虚声。玉楼唤醒千年梦，碧桃枝上金鸡鸣。
腹内婴儿养已成，且居廛市暂娱情。无端措大刚饶舌，却入白云深处行。
独自行来独自坐，无限世人不识我。惟有城南老树精，分明知道神仙过。
松枯石老水萦回，个里难教俗客来。抬眼试看山外景，纷纷风急障黄埃。
息精息气养精神，精养丹田气养身。有人学得这般术，便是长生不死人。
斗笠为帆扇作舟，五湖四海任遨游。大千沙界须臾至，石烂松枯经几秋。
或为道士或为僧，混俗和光别有能。苦海翻成天上路，毘卢常照百千灯。
一池荷叶衣无尽，两亩黄精食有馀。又被人来寻讨著，移庵不免更深居。
人间几日变桑田，谁识神仙洞里天。短促共知有□异，且须欢醉在生前。
举世都为名利醉，伊予独向道中醒。他时定是飞升去，冲破秋空一点青。
向为胡越犹怀想，况遇天仙隔锦屏。傥若玉京朝会去，愿随鸾鹤入青冥。
一饮琼浆百感生，玄霜𢭏尽见云英。蓝桥便是神仙窟，何必崎岖上玉清。
坐卧常携酒一壶，不教双眼识皇都。乾坤许大无名姓，疏散人中一丈夫。
得道高僧不易逢，几时归去愿相从。自言住处连沧海，别是蓬莱第一峰。
莫厌追欢笑语频，寻思离乱好伤神。闲来屈指从头数，得见清平有几人。
昔日曾随魏伯阳，无端醉卧紫金床。东君谓我多情赖，罚向人间作酒狂。
何用烧丹学驻颜，闹非城市静非山。时人若觅长生药，对景无心是大还。
何用梯媒向外求，长生只合内中修。莫言大道人难得，自是行心不到头。
张辞张辞自不会，天下经书在腹内。身即腾腾处世间，心即逍遥出天外。
试问朝中为宰相，何如林下作神仙。一壶美酒一炉药，饱听松风清昼眠。
林寺钟声度远滩，半轮残月落山前。徐徐拨櫂却归湾，浪叠朝霞锦绣翻。
渔弟渔兄喜到来，波官赛却坐江隈。椰榆杓子木瘤杯，烂煮鲈鱼满案堆。
何须问我道成时，紫府清都自有期。手握药苗人不识，体含金骨俗争知。
线作长江扇作天，靸鞋抛向海东边。蓬莱信道无多路，只在谭生拄杖前。
线大长江扇大天，屐鞋抛在海东邉。世间多少闲虫豸，尽在郯生柱杖前。
茶陵一道好长街，两畔栽柳不栽槐。夜后不闻更漏鼓，只听锤芒织草鞋。
此生生在此生先，何事从玄不复玄。已在淮南鸡犬后，而今便到玉皇前。
哦吟但写胸中妙，饮酒能忘身后名。但愿长闲有诗酒，一溪风月共清明。
几宵烟月锁楼台，欲寄侯门荐祢才。满面尘埃人不识，谩随流水出山来。
阆苑花前是醉乡，踏翻王母九霞觞。群仙拍手嫌轻薄，谪向人间作酒狂。
武陵城里崔家酒，地上应无天上有。南游道士饮一斗，卧向白云深洞口。
六亲恸哭还复苏，我笑先生泪个无。脱履定归天上去，空坟留入武陵图。
混沌未分我独存，包含四象立乾坤。还丹须向此中觅，得此方为至妙门。
煮石烹金炼太元，神仙不肯等闲传。人能认得其中理，夺尽乾坤造化权。
百首荒辞义亦深，因传同道决疑心。华池本是真神水，神水元来是白金。
取将白金为鼎器，鼎成潜伏汞来侵。汞入金鼎终年尽，产出灵砂似太阴。
曾见秦皇架石桥，海神忙迫涨惊潮。蓬莱隔海虽难到，直上三清却不遥。
有形皆朽孰不知，休吟春景与秋时。争如且醉长安酒，荣华零悴总奚为。
珠露金风下界秋，汉家陵树冷修修。当时不得仙桃力，寻作浮尘飘陇头。
五十馀年四海清，自亲丹药得长生。若言尽是仙桃力，看取神仙簿上名。
月照骊山露泣花，似悲先帝早升遐。至今犹有长生鹿，时遶温泉望翠华。
水晶帐开银烛明，风摇珠珮连云清。休匀红粉饰花态，早驾双鸾朝玉京。
三星在天银河回，人间曙色东方来。玉苗琼蕊亦宜夜，莫使一花冲晓开。
饵柏身轻叠嶂间，是非无意到尘寰。冠裳暂备论浮世，一饷云游碧落间。
谁知古是与今非，闲蹑青霞与翠微。箫管秦楼应寂寂，彩云空惹薜萝衣。
魄微入魂牝牡结，阳呴阴滋神鬼灭。千歌万赞皆未决，古往今来抛日月。
神真炼形年未足，化为我子功相续。丞相瘗之刻玄玉，仙路何长死何促。
尾闾不禁沧溟竭，九转神丹都谩说。惟有班龙顶上珠，能补玉堂关下穴。
西去长沙东上船，思量此事已千年。长春殿掩无人扫，满眼梨花哭杜鹃。
邂逅相逢萼岭边，对倾浮蚁共谈玄。拟将剑法亲传授，却为迷人未有缘。
自从明府归仙后，出入尘寰直至今。不是藏名混时俗，卖药沽酒要安心。
三千功满去升天，一住人间数百年。华表他时却归日，沧溟应恐变桑田。
九霄云路奇哉险，曾把冲身入太和。今日东归浑似梦，望崖回首隔天波。
深羡青城好洞天，白龙一觉已千年。铺云枕石长松下，朝退看书尽日眠。
将知骨分到仙乡，酒饮金华玉液浆。莫道人间只如此，回头已是一年强。
峨嵋仙府静沈沈，玉液金华莫厌斟。凡客欲知真一洞，剑门西北五云深。
此中何必羡青城，玉树云栖不记名。闷即乘龙游紫府，北辰南斗逐君行。
谢郎双桧绿于云，昏晓浓阴色未分。若并毫宫仙鹿迹，定知高峭不如君。
尝忆江都大业秋，曾随銮跸戏龙舟。伤心一觉兴亡梦，堤柳无情识世愁。
学得丹青数万年，人间几度变桑田。桑田虽变丹青在，谁向丹青合得仙。
寻仙何必三山上，但使神存九窍清。炼得绵绵元气定，自然不食亦长生。
心田但使灵芝长，气海常教法水朝。功满自然留不住，更将何物驭丹霄。
还丹功满气成胎，九百年来混俗埃。自此三山一归去，无因重到世间来。
偶游洞府到芝田，星月茫茫欲曙天。虽则似离尘世了，不知何处偶真仙。
舞势随风散复收，歌声似磬韵还幽。千回赴节填词处，娇眼如波入鬓流。
曲龙桥顶玩瀛洲，凡骨空陪汗漫流。不假丹梯蹑霄汉，水晶盘冷桂花秋。
月砌瑶阶泉滴乳，玉箫催凤和烟舞。青城丈人何处游，玄鹤唳天云一缕。
造化天桥碧海东，玉轮还过辗晴虹。霓襟似拂瀛洲顶，颢气潜消橐籥中。
危桥横石架云端，跨鹿登临景象宽。颢魄洗烟澄碧落，桂花低拂玉簪寒。
惟有松杉空弄月，更无云鹤暗迷人。露凝金盏滴残酒，檀点佳人喷异香。
脸花不绽几含幽，今夕阳春独换秋。我守孤灯无白日，寒云陇上更添愁。
幽谷啼莺整羽翰，犀沈玉冷自长叹。月华不向扃泉户，露滴松枝一夜寒。
韶光不见分成尘，曾饵金丹忽有神。不意薛生携旧律，独开幽谷一枝春。
误入宫垣漏网人，月华静洗玉阶尘。自疑飞到蓬莱顶，琼艳三枝半夜春。
笑看沧海欲成尘，王母花前别众真。千岁却归天上去，一心珍重世间人。
和风装点锦城春，细雨如丝压玉尘。漫把诗情访奇景，艳花浓酒属闲人。
频倚银屏理凤笙，调中幽意起春情。因思往事成惆怅，不得缑山和一声。
牡丹未及开时节，况是秋风莫近前。留待来年二三月，一枝和露压神仙。
数载幽栏种牡丹，裹香包艳待神仙。神仙既有丹青术，携取何妨入洞天。
蚕市初开处处春，九衢明艳起香尘。世间总有浮华事，争及仙山出世人。
但于闺阁熟吹笙，太白真仙自有情。他日丹霄骖白凤，何愁子晋不闻声。
学得丹青数万年，人间几度变桑田。桑田虽变丹青在，谁向丹青合得仙。
浮生如梦能几何，浮生复更忧患多。无人与我长生术，洛川春日且长歌。
来从一叶舟中来，去向百花桥上去。若到人间扣玉壶，鸳鸯自解分明语。
道启真心觉渐清，天教绝粒应精诚。云外仙歌笙管合，花间风引步虚声。
□□□□□□□，□君隐处当一星。□□莲花山头饭，黄精仙人掌上经。
飞鸟莫到人莫攀，一隐十年不下山。袖中短书谁为达，华山道士卖药还。
日落焚香坐醮坛，庭花露湿渐更阑。净水仙童调玉液，春宵羽客化金丹。
摄念精思引彩霞，焚香虚室对烟花。道合云霄游紫府，湛然真境瑞皇家。
谪居蓬岛别瑶池，春媚烟花有所思。为爱君心能洁白，愿操箕帚奉屏帏。
弄玉有夫皆得道，刘纲兼室尽登仙。君能仔细窥朝露，须逐云车拜洞天。
萧郎不顾凤楼人，云涩回车泪脸新。愁想蓬瀛归去路，难窥旧苑碧桃春。
皇子陂头好月明，忘却华筵到晓行。烟收山低翠黛横，折得荷花远恨生。
湖水团团夜如镜，碧树红花相掩映。北斗阑干移晓柄，有似佳期常不定。
偶引群仙到世间，熏风殿里醉华筵。等闲贪赏不归去，愁杀韦郎一觉眠。
沧海成尘几万秋，碧桃花发长春愁。不来便是数千载，周穆汉皇何处游。
世间何事不潸然，得失人情命不延。适向蔡家厅上饮，回头已见一千年。
思量往事一愁容，阿母曾邀到汉宫。城阙不存人不见，茂陵荒草恨无穷。
采凤飞来到禁闱，便随王母驻瑶池。如今记得秦楼上，偷见萧郎恼妾时。
春梦悠扬生下界，一堪成笑一堪悲。马嵬不是无情地，自遇蓬莱睡觉时。
白云飘飘星汉斜，独行窈窕浮云车。仙郎独邀青童君，结情罗帐连心花。
若能相伴陟仙坛，应得文箫驾彩鸾。自有绣襦幷甲帐，瑶台不怕雪霜寒。
玩水登山无足时，诸仙频下听吟诗。此心不恋居人世，唯见天边双鹤飞。
曾折松枝为宝栉，又编栗叶代罗襦。有时问却秦宫事，笑撚山花望太虚。
昔时训子西河上，汉使经过问妾缘。自到仙山不知老，凡间唤作几千年。
鸳鸯相见不相随，笼里笼前整羽衣。但得他时人放去，水中长作一双飞。
相如曾作凤兮吟，昔被文君会此音。今日孤鸾还独语，痛哉仙子不弹琴。
圣主何曾识仲都，可嗟社稷在须臾。市东便是神仙窟，何必乘舟泛五湖。
卓立不求名出家，长怀片志在青霞。今日英雄气冲盖，谁能久坐宝莲花。
浦口潮来初淼漫，莲舟摇飏采花难。春心不惬空归去，会待潮回更折看。
忽然湖上片云飞，不觉舟中雨湿衣。折得莲花浑忘却，空将荷叶盖头归。
物触轻舟心自知，风恬烟静月光微。夜深江上解愁思，拾得红蕖香惹衣。
纤手垂钩对水窗，红蕖秋色艳长江。既能解珮投交甫，更有明珠乞一双。
湖面狂风且莫吹，浪花初绽月光微。沈潜暗想横波泪，得共鲛人相对垂。
洞庭风软荻花秋，新没青娥细浪愁。泪滴白𬞟君不见，月明江上有轻鸥。
昔日江头菱芡人，蒙君数饮松醪春。活君家室以为报，珍重长沙郑德璘。
山势萦回水脉分，水光山色翠连云。四时尽入诗人咏，役杀吴兴柳使君。
渺渺烟波接九疑，几人经此泣江蓠。年年绿水青山色，不改重华南狩时。
溯青山兮江之隅，拖湘波兮袅绿裾。荷拳拳兮情未舒，匪同归兮将焉如。
羞解明珰寻汉渚，但凭春梦访天涯。红楼日暮莺飞去，愁杀深宫落砌花。
燕语春泥堕锦筵，情愁无意整花钿。寒闺欹枕不成梦，香炷金炉自袅烟。
万里同心别九重，定知涉历此相逢。谁人翻向群峰路，不得苍梧徇玉容。
春鸟交交引思浓，岂期尘迹拜仙宫。鸾歌凤舞飘珠翠，疑是阳台一梦中。
鸾舆昔日出蒲关，一去苍梧更不还。若是不留千古恨，湘江何事竹犹斑。
愁闻黄鸟夜关关，沩汭春来有梦还。遗美代移刊勒绝，唯闻留得泪痕斑。
方承恩宠醉金杯，岂为干戈骤到来。亡国破家皆有恨，捧心无语泪苏台。
桃花流水两堪伤，洞口烟波月渐长。莫道仙家无别恨，至今垂泪忆刘郎。
泾阳平野草初春，遥望家乡泪滴频。当此不知多少恨，至今空忆在灵姻。
目断魂销正惘然，九疑山际路漫漫。何人知得心中恨，空有湘江竹万竿。
常说仙家事不同，偶陪花月此宵中。锦屏银烛皆堪恨，惆怅纱窗向晓风。
渺渺三湘万里程，泪篁幽石助芳贞。孤云目断苍梧野，不得攀龙到玉京。
碧杜红蘅缥渺香，冰丝弹月弄清凉。峰峦一一俱相似，九处堪疑九断肠。
玉辇金根去不回，湘川秋晚楚弦哀。自从泣尽江蓠血，夜夜愁风怨雨来。
少将风月怨平湖，见尽扶桑水到枯。相约杏花坛上去，画阑红子鬬摴蒲。
檐上檐前燕语新，花开柳发自伤神。谁能将我相思意，说与江隈解佩人。
坐久风吹绿绮寒，九天月照水精盘。不思却返沈潜去，为惜春光一夜欢。
澹荡春光物象饶，一枝琼艳不胜娇。若能许解相思佩，何羡星天渡鹊桥。
玉漏涓涓银汉清，鹊桥新架路初成。催妆既要裁篇咏，凤吹鸾歌早会迎。
宝车辗驻彩云开，误到蓬莱顶上来。琼室既登花得折，永将凡骨逐风雷。
负妾当时寤寐求，从兹粉面阻绸缪。宫空月苦瑶云断，寂寞巴江水自流。
落叶栖鸦掩庙扉，菟丝金缕旧罗衣。渡头明月好携手，独自待郎郎不归。
城东城西旧居处，城里飞花乱如絮。海燕衔泥欲下来，屋里无人却飞去。
千岁荒台隳路隅，一烦太守重椒涂。感君拂拭意何极，赠尔美妇与明珠。
冥路杳杳人不知，不用苦说使人悲。喜得逢君传家信，后会茫茫何处期。
痛填心兮不能语，寸断肠兮诉何处。春生万物妾不生，更恨香魂不相遇。
流水涓涓芹努芽，织乌西飞客还家。荒村无人作寒食，殡宫空对棠棃花。
新构茅斋野涧东，松楸交影足悲风。人间岁月如流水，何事频行此路中。
昔为吟风啸月人，今为吟风啸月身。冢坏路边吟啸罢，安知今日又劳神。
握里龙蛇纸上鸾，逡巡千幅不将难。顾云已往罗隐耄，更有何人逞笔端。
青山山下少年郎，失意当时别故乡。惆怅不堪回首望，隔谿遥见旧书堂。
涧水潺潺声不绝，溪垅茫茫野花发。自去自来人不知，归时唯对空山月。
天然与我一灵通，还与人间事不同。要识吾家真姓字，天地南头一段红。
六街鼓歇行人绝，九衢茫茫室有月。九衢生人何劳劳，长安土尽槐根高。
何人窗下读书声，南斗阑干北斗横。千里思家归不得，春风肠断石头城。
爷娘送我青枫根，不记青枫几回落。当时手刺衣上花，今日为灰不堪著。
禁烟佳节同游此，正值酴醿夹岸香。缅首十年前往事，强吟风景乱愁肠。
策马暂寻原上路，落花芳草尚依然。家亡国破一场梦，惆怅又逢寒食天。
截竹为筒作笛吹，凤凰池上凤凰飞。劳君更向黔南去，即是陶钧万类时。
寒食家家尽禁烟，野棠风坠小花钿。如今空有孤魂梦，半在嘉陵半锦川。
床头锦衾班复班，架上朱衣殷复殷。空庭朗月闲复闲，夜长路远山复山。
千年故国岁华奔，一柱高台已断魂。唯有岘亭清夜月，与君长啸学苏门。
高名宋玉遗闲丽，作赋兰成绝盛才。谁似辽东千岁鹤，倚天华表却归来。
早知离别切人心，悔作从来恩爱深。黄泉冥寞虽长逝，白日屏帷还重寻。
赤心用尽为相知，虑后防前只定疑。案牍可申生节目，桃符虽圣欲何为。
水不西归月暂圆，令人惆怅古城边。萧条明早分岐路，知更相逢何岁年。
五原分袂真吴越，燕拆莺离芳草歇。年少烟花处处春，北邙空恨清秋月。
莎草青青雁欲归，玉腮珠泪洒临岐。云鬟飘去香风尽，愁见莺啼红树枝。
乐广清羸经几年，姹娘相托不论钱。轻盈妙质归何处，惆怅碧楼红玉钿。
妾自吴宫还越国，素衣千载无人识。当时心比金石坚，今日为君坚不得。
高花岩外晓相鲜，幽鸟雨中啼不歇。红云飞过大江西，从此人间怨风月。
当时计拙笑将军，何事安邦赖美人。一自仙葩入吴国，从兹越国更无春。
云霞出没群峰外，鸥鸟浮沈一水间。一自越兵齐振地，梦魂不到虎丘山。
玉箸凝腮忆魏宫，朱弦一弄洗清风。明晨追赏应愁寂，沙渚烟销翠羽空。
织绡泉底少欢娱，更劝萧郎尽酒壶。愁见玉琴弹别鹤，又将清泪滴真珠。
红兰吐艳间夭桃，自喜寻芳数已遭。珠珮鹤桥从此断，遥天空恨碧云高。
云鬟消尽转蓬稀，埋骨穷荒失所依。牧马不嘶沙月白，孤魂空逐雁南飞。
秋草荒台响夜蛩，白杨凋尽减悲风。彩笺曾擘欺江总，绮阁尘消玉树空。
宝阁排云称望仙，五云高艳拥朝天。清溪犹有当时月，应照琼花绽绮筵。
素魄初圆恨翠娥，繁华浓艳竟如何。南朝唯有长江水，依旧门前作逝波。
箫管清吟怨丽华，秋江寒月绮窗斜。惭非后主题笺客，得见临春阁上花。
玉漏声长灯耿耿，东墙西墙时见影。月明窗外子规啼，忍使孤魂愁夜永。
独卧经秋堕鬓蝉，白杨风起不成眠。寻思往日椒房宠，泪湿衣襟损翠钿。
符吏匆匆叩夜扃，便随金简出幽冥。蒙师荐拔恩非浅，领得生神九过经。
春雨蒙蒙不见天，家家门外柳和烟。如今肠断空垂泪，欢笑重追别有年。
宝剑化龙归碧落，嫦娥随月下黄泉。一杯酒向青春晚，寂寞书窗恨独眠。
白浪漫漫去不回，浮云飞尽日西颓。始皇陵上千年树，银鸭金凫也变灰。
还吴东去过澄城，楼上清风酒半醒。想得到家春已暮，海棠千树已凋零。
争不逢人话此身，此身长夜不知春。自从国破家亡后，陇上惟添芳草新。
休说人间恨恋多，况逢佳客此相过。堂中纵有千般乐，争及阳春一曲歌。
幽谷穷花似妾身，纵怀香艳吐无因。多情公子能相访，应解回风暂借春。
恩情未足晓光催，数朵眠花未得开。却羡一双金扼臂，得随人世出将来。
阳台后会杳无期，碧树烟深玉漏迟。半夜香风满庭月，花前空赋别离诗。
相思无路莫相思，风里花开只片时。惆怅金闺却归去，晓莺啼断绿杨枝。
蝉鬓惊秋华发新，可怜红隙尽埃尘。西山一梦何年觉，明月堂前不见人。
玉钩风急响丁东，回首西山似梦中。明月堂前人不到，庭前一夜老秋风。
宫中细草香红湿，宫内纤腰碧窗泣。唯有虹梁春燕雏，犹傍珠帘玉钩立。
江上樯竿一百尺，山中楼台十二重。山僧楼上望江上，指点樯竿笑杀侬。
仙人未必便仙去，还在人间人不知。手把白须从两鹿，相逢却问姓名谁。
薄命苏秦频去国，多情潘岳旋兴悲。今夜若栖芳草径，为传幽意达王孙。
终朝每去依烟火，春至还归养子孙。曾向苻王笔端坐，尔来求食浑家门。
昔为仙子今为虎，流落阴崖足风雨。更将斑毳被余身，千载空山万般苦。
三秋稽颡叩真灵，龙虎交时金液成。绛雪既凝身可度，蓬壶顶上彩云生。
谁家扫雪满庭前，万壑千峰在一拳。吾心不觉侵衣冷，曾向此中居几年。
拥褐藏名无定踪，流沙千里度衰容。传得南宗心地后，此身应便老双峰。
为有阎浮珍重因，远离西国赴咸秦。自从无力休行道，且作头陀不系身。
长安城东洛阳道，车轮不息尘浩浩。争利贪前竞著鞭，相逢尽是尘中老。
日晚长川不计程，离群独步不能鸣。赖有青青河畔草，春来犹得慰羁情。
爱此飘飖六出公，轻琼冷絮舞长空。当时正逐秦丞相，腾踯川原喜北风。
事君同乐义同忧，那校糟糠满志休。不是守株空待兔，终当逐鹿出林丘。
少年长负饥鹰用，内顾曾无宠鹤心。秋草驱除思去宇，平原毛血兴从禽。
为惭食肉主恩深，日晏蟠蜿卧锦衾。且学志人知白黑，那将好爵动吾心。
一点红裳出翠微，秋天云静月离离。天曹使者徒回首，何不从他九族卑。
能令音信通千里，解致龙蛇运八行。惆怅江生不相赏，应缘自负好文章。
昔日炎炎徒自知，今无烽灶欲何为。可怜国柄全无用，曾见家人下第时。
当时得意气填心，一曲君前直万金。今日不如庭下竹，风来犹得学龙吟。
头焦鬓秃但心存，力尽尘埃不复论。莫笑今来同腐草，曾经终日扫朱门。
危冠高袖楚宫妆，独步闲庭逐夜凉。自把玉簪敲砌竹，清歌一曲月如霜。
天马斜飞度三止，上将横行击四方。辎车直入无回翔，六甲次第不乖行。
我本长生深山内，更何入他不二门。争如访取旧时伴，休更朝夕劳神魂。
凉风暮起骊山空，长生殿鏁霜叶红。朝来试入华清宫，分明忆得开元中。
皎洁玉颜胜白雪，况乃当年对风月。沈吟不敢怨春风，自叹容华暗消歇。
绛衣披拂露盈盈，淡染胭脂一朵轻。自恨红颜留不住，莫怨春风道薄情。
刚被恩情役此心，无端变化几湮沈。不知逐伴归山去，长笑一声烟雾深。
铅华久御向人间，欲舍铅华更惨颜。纵有青丘吟夜月，无因重照旧云鬟。
独持巾栉掩玄关，小帐无人烛影残。昔日罗衣今化尽，白杨风起陇头寒。
知君久积池塘梦，遣我方思变动来。操执若同颜叔子，今宵宁免泪盈腮。
团圆今夕色光辉，结了同心翠带垂。此后莫教尘点染，他年长照岁寒姿。
揉蓝绿色麹尘开，静见三星入坐来。桂影已圆攀折后，子孙长作栋梁材。
珠露素中书缱绻，青萝帐里寄鸳鸯。自怜孤影清秋夕，洒泪裴回滴冷光。
飞燕身轻未是轻，枉将弱质在岩扃。今来不得同鸳枕，相伴神魂入杳冥。
洞府深沈春日长，山花无主自芬芳。凭阑寂寂看明月，欲种桃花待阮郎。
深闺闲锁难成梦，那得同衾共绣床。一自与郎江上别，霜天更自觉宵长。
愁听黄莺唤友声，空闺曙色梦初成。窗间总有花笺纸，难寄妾心字字明。
寂静璇闺度岁年，并头莲叶又如钱。愁人独处那堪此，安得君来独枕眠。
卧病匡床香屡添，夜深犹有一丝烟。怀君无计能成梦，更恨砧声到枕边。
花作婵娟玉作妆，风流争似旧徐娘。夜深曲曲湾湾月，万里随君一寸肠。
君王多感放东归，从此秦宫不复期。春景似伤秦丧主，落花如雨泪燕脂。
清风明月夜深时，箕帚卢郎恨已迟。他日孟家坡上约，再来相见是佳期。
卖药因循未得还，却因耽酒到人间。有心只恋琵琶坂，无意更登山上山。
鬟梳闹扫学宫妆，独立闲庭纳夜凉。手把玉簪敲砌竹，清歌一曲月如霜。
霜钟鸣时夕风急，乱鸦又望寒林集。此时辍櫂悲且吟，独向莲华一峰立。
一双胡子著绯袍，一个须多一鼻高。相对厅前捺且立，自惭身品世间毛。
飘风忽起团团旋，倒地还如著脚𫗰。莫怪殿上空行事，却为元非五品才。
天门街上倒天枢，火急先须卸火珠。计合一条麻线挽，何劳两县索人夫。
青骢一匹昆仑牵，奏上大王不取钱。直为猛风波滚骤，莫怪昌龄不下船。
生情镂月为歌扇，出性裁云作舞衣。照镜自怜回雪影，来时好取洛川归。
钑镂银盘盛蛤蜊，镜湖莼菜乱如丝。乡曲近来佳此味，遮渠不道是吴儿。
钑镂银盘盛炒𫚥，镜湖莼菜乱如麻。汉儿女嫁吴儿妇，吴儿尽是汉儿爷。
有个将军不得名，唯教健卒喝书生。尚书近日清如镜，天子官街不许行。
忽闻射猎出军城，人著戎衣马带缨。倒把角弓呈一箭，满山狐兔当头行。
白在东都元已薨，兰台凤阁少人登。冬瓜堰下逢张祜，牛屎堆旁说我能。
布袍披袄火烧毡，纸补箜篌麻接弦。更著一双皮屐子，纥梯纥榻出门前。
黄昏不语不知行，鼻似烟窗耳似铛。独把象牙梳插鬓，昆仑山上月初明。
觅得黄骝鞁绣鞍，善和坊里取端端。扬州近日浑成差，一朵能行白牡丹。
白帝城头二月时，忍教清醒看花枝。莫言世上无袁许，客子由来是相师。
渭水秦山照眼明，希仁何事寡诗情。只因学得虞姬婿，书字才能记姓名。
釜戴山中鹿又鸣，此际多应到表兄。表兄不是严家子，合是三兄与四兄。
及第全胜十政官，金鞍镀了出长安。马头渐入扬州郭，为报时人洗眼看。
假金只用真金镀，若是真金不镀金。十载长安得一第，何须空腹用高心。
文章漫道能吞凤，杯酒何曾解吃鱼。今日梓州张社会，应须遭这老尚书。
未向燕台逢厚礼，幸因社会接馀欢。一鱼吃了终无愧，鲲化为鹏也不难。
莫言名位未相俦，风月何曾阻献酬。前辈不须轻后辈，靖安今日在衡州。
三春桃李本无言，苦被残阳鸟雀喧。借问东邻效西子，何如郭素拟王轩。
数年百姓受饥荒，太守贪残似虎狼。今日海隅鱼米贱，大须惭愧石榴黄。
分峡东西路正长，行人名利火然汤。路傍著板沧浪峡，真是将闲搅撩忙。
春娘爱上酒家楼，不怕归迟总不忧。推道那家娘子卧，且留教住待梳头。
不论秋菊与春花，个个能噇空腹茶。无事莫教频入库，一名闲物要些些。
相公经文复经武，常侍好今兼好古。昔人曾闻阿武婆，今日亲见阿婆舞。
巡关每傍摴蒲局，望月还登乞巧楼。第一莫教娇太过，缘人衣带上人头。
硬骨残形知几秋，尸骸终是不风流。顽皮死后钻须遍，都为平生不出头。
未游沧海早知名，有骨还从肉上生。莫道无心畏雷电，海龙王处也横行。
山夫留意向丹梯，连帅邀来出药畦。常见浙东夸镜水，镜湖元在浙江西。
岂肯闲寻竹径行，却嫌丝管好蛙声。自从煮鹤烧琴后，背却青山卧月明。
近日侯门不重才，莫将文艺拟为媒。相逢若要如胶漆，不是红妆即拨灰。
商山食店大悠悠，陈鹖𫗰锣古𩠈头。更有台中牛肉炙，尚盘数脔紫光球。
惯向溪边折柳杨，因循行客到州漳。无端触忤王衙押，不得今朝看饮乡。
绿罗裙下标三棒，红粉腮边泪两行。叉手向前咨大使，这回不敢恼儿郎。
槐影参差覆杏坛，儒门子弟尽高官。却教酒户重修庙，觅我惭惶也不难。
取水郎中何日了，破柴员外几时休。早知蜀地区娵与，悔不长安大比丘。
厥父元非道郡奴，允光何事太侏儒。可中与个皮裩著，擎得天王左脚无。
扬眉斗目恶精神，捏合将来恰似真。刚被时流借拳势，不知身自是泥人。
出得门来背拄天，同行难可与差肩。若教倚向闲窗下，恰似箜篌不著弦。
我皇开国十馀年，一辈超升炙手欢。闲向五门楼下望，衙官骑马使衙官。
三斤绿茗赐贻恭，一种颁霑事不同。想料肠怀无荅处，披毛戴角谢郎中。
坐卧兼行总一般，向人努眼太无端。欲知自己形骸小，试就蹄涔照影看。
名山主簿实堪愁，难𫜪他家大骨头。米纳功南钱纳府，祗看江面水东流。
与虱都来不较多，㩧挑筋斗太喽啰。忽然管著一篮子，有甚心情那你何。
蝉眼龟形脚似蛛，未曾正面向人趋。如今饤在盘筵上，得似江湖乱走无。
深宫富贵事风流，莫忘生身老骨头。因与太师欢笑处，为吾方便觅彭州。
有人教我向衡阳，一度思归欲断肠。为报艳妻兼少女，与吾觅取朗州场。
借问襄王安在哉，山川此地胜阳台。今宵寓宿高塘馆，神女何曾入梦来。
高唐不是这高塘，淮畔荆南各异方。若向此中求荐枕，参差笑杀楚襄王。
八片尖裁浪作球，火中𬊈了水中揉。一包闲气如长在，惹踢招拳卒未休。
杜叟学仙轻蕙质，韦公事佛畏青娥。乐营却是闲人管，两地风情日渐多。
秋浦亚卿颜叔子，谯都中宪老桑门。如今柳巷通车马，唯恐他时立棘垣。
白日苍蝇满飰盘，夜间蚊子又成团。每到更深人静后，定来头上𫜪杨鸾。
龙津掉尾十年劳，声价当时鬬月高。惟有红妆回舞手，似持霜刀向猿猱。
十载文场敢惮劳，宋都回鶂为风高。今朝甘被花枝笑，任道尊前爱缚猱。
赵氏儿皆尼氏女，师翁儿即晋公儿。却教术士难推算，胎月分张与阿谁。
乞儿还有大通年，三十三人椀杖全。薛庶准前骑瘦马，范酂依旧盖番毡。
今年敕下尽骑驴，短轴长秋满九衢。清瘦儿郎犹自可，就中愁杀郑昌图。
慈恩塔下亲泥壁，滑腻光华玉不如。何事博陵崔四十，金陵腿上逞欧书。
云林应讶鹤书迟，自入京来探事宜。从此见山须合眼，被山相赚已多时。
姚家新婿是房郎，未解芳颜意欲狂。见说正调穿羽箭，莫教射破寺家墙。
张公吃酒李公颠，盛六生儿郑九怜。舍下雄鸡伤一德，南头小凤纳三千。
张公吃酒李公颠，盛六生儿郑九怜。舍下雄鸡失一足，街头小福拉三拳。
莫将庞大作荍团，庞大皮中的不干。不怕凤皇当额打，更将鸡脚用筋缠。
昔日已前家未贫，苦将钱物结交亲。如今失路寻知己，行尽关山无一人。
新河得通舟楫利，直达沧海鱼盐至。昔日徒行今骋驷，美哉薛公德滂被。
父母育我田使君，精神为人上天闻。田中致雨山出云，但愿常在不患贫。
今年选数恰相当，都由座主无文章。案后一腔冻猪肉，所以名为姜侍郎。
延和高阁上干云，小语犹疑太乙闻。烧尽降真无一事，开门迎得毕将军。
莫交牵动青猪足，动即炎炎不可扑。鸷兽不欲两头黄，黄即其年天下哭。
由来秉节世无双，独守孤城死不降。何似知机早回首，免教流血满长江。
还乡寂寂杳无踪，不挂征帆水陆通。蹋得故乡回地稳，更无南北与西东。
瑞云灵迹镇梁东，他日多应与古同。岁月迁移人事改，再来闲处又兴功。
神真炼形年未足，化为我子功相续。丞相瘗之刻玄玉，仙路何长死何促。
八月无霜塞草青，将军骑马出空城。汉家天子西巡狩，犹向江东更索兵。
索得娘来忘却家，后院桃李不生花。猪儿狗儿都死尽，养得猫儿患赤瘕。
湖南城郭好长街，竟栽柳树不栽槐。百姓奔窜无一事，只是椎芒织草鞋。
十姓胡中第六胡，也曾金阙掌洪炉。少年从事夸门第，莫向尊前气色粗。
十姓胡中第六胡，文章官职胜崔卢。暂来关外分优寄，不称宾筵语气粗。
三年时节向边隅，人信方知药力殊。夺得春光来在手，青娥休笑白髭须。
西王母桃种我家，三千阳春始一花。结实苦迟为人笑，攀折唧唧长咨嗟。
江南近别亦依依，山晚川长客伴稀。独坐相思计行日，出门临水望君归。
城西三月三十日，别友辞春两恨多。帝里却归犹寂寞，通州独去又如何。
袅露牵风夹瘦莎，一星星火遍窠窠。闲门永巷新秋里，幸不伤廉莫怕多。
古藓寒芜让品流，小斋多谢伴清幽。若教夷甫门前种，也是无多过一秋。
风雨荆州二月天，问人须雇峡中船。西南一望云和水，犹道黔南有四千。
河边霁色无人见，身带春风立岸头。浊水茫茫有何意，日斜还向古蒲州。
乳洞阴阴碧涧连，杉松六月冷无蝉。黄昏飞尽白蝙蝠，茶火数星山寂然。
东风晴色挂阑干，眉叶初晴畏晓寒。江上别筵终日有，绿条春在长应难。
看山亭下小鸣泉，呜咽难通亦可怜。惆怅无人为疏凿，拥愁含恨过年年。
记得花开雪满枝，和蜂和蝶带花移。如今花落游蜂去，空作主人惆怅诗。
倚风无力减香时，涵露如啼卧翠池。金谷楼前马嵬下，世间殊色一般悲。
不耐高风怕冷烟，瘦红欹委倒青莲。无人解把无尘袖，盛取残香尽日怜。
无情柔态任春催，似不胜风倚古台。多少去年今日恨，御沟颜色洞庭来。
点空夸黛妒愁媚，何必浮来结梦思。惭愧二年青翠色，惹窗黏枕伴吟诗。
婀娜枝香拂酒壶，向阳疑是不融酥。晚来嵬峨浑如醉，惟有春风独自扶。
纤枝瑶月弄圆霜，半入邻家半入墙。刘阮不知人独立，满衣清露到明香。
前年帝里探春时，寺寺名花我尽知。今日长安已灰烬，忍随南国对芳枝。
鹅湖山下稻粱肥，㹠阱鸡栖对掩扉。桑柘影斜春社散，家家扶得醉人归。
辍櫂南湖首重回，笑青吟翠向崔嵬。天应不许人全见，长把云藏一半来。
数树新栽在画桥，春来犹自长长条。东风多事刚牵引，已解纤纤学舞腰。
金堤堤上一林烟，况近清明二月天。别有数枝遥望见，画桥南面拂秋千。
春物牵情不奈何，就中杨柳态难过。也知是处无花去，争奈看时未觉多。
小眉初展绿条稠，露压烟蒙不自由。莫是折来偏属意，依稀相似是风流。
九衢春霁湿云凝，着地毶毶碍马行。拟折无端抛又恋，乱穿来去羡黄莺。
千树阴阴盖御沟，雪花金穗思悠悠。先朝事后应无也，惟是荒根逐碧流。
摇荡和风恃赖春，蘸流遮路逐年新。颠狂絮落还堪恨，分外欺凌寂寞人。
暖催春促吐芳芽，伴雨从风处处斜。莫道玄功无定配，不然争得见桃花。
小池前后碧江滨，窣翠抛青烂熳春。不是和风为抬举，可能开眼向行人。
深绿依依配浅黄，两般颜色一般香。到头袅娜成何事，秪解年年断客肠。
一夕心期一种欢，那知疏散负杯盘。尊前数片朝云在，不许冯公子细看。
踏破苔痕一迳斑，白云飞处见青山。不知浮世尘中客，几个能知物外闲。
细韵飕飕入骨凉，影兼巢鹤过高墙。盘根一种依平地，自是梧桐不久长。
聚如浮沫散如云，聚不相将散不分。入郭当时君是我，归山今日我非君。
云想衣裳花想容，春风拂槛露华浓。若非群玉山头见，会向瑶台月下逢。
一枝红艳露凝香，云雨巫山枉断肠。借问汉宫谁得似，可怜飞燕倚新妆。
名花倾国两相欢，常得君王带笑看。解得春风无限恨，沈香亭北倚阑干。
偶存名迹在人间，顺俗与时未安闲。来谒大官兼问政，扁舟却入九疑山。
湘江二月春水平，满月和风宜夜行。唱桡欲过平阳戍，守吏相呼问姓名。
千里枫林烟雨深，无朝无暮有猿吟。倚桡静听曲中意，好似云山韶濩音。
零陵郡北湘水东，浯溪形胜满湘中。溪口石颠堪自逸，谁能相伴作渔翁。
下泷船似入深渊，上泷船似欲升天。泷南始到九疑郡，应绝高人乘兴船。
菡萏香连十顷陂，小姑贪戏采莲迟。晚来弄水船头湿，更脱红裙裹鸭儿。
船动湖光滟滟秋，贪看年少信船流。无端隔水抛莲子，遥被人知半日羞。
云锁嫩黄烟柳细，风吹红蒂雪梅残。光影不胜闺阁恨，行行坐坐黛眉攒。
愁锁黛眉烟易惨，泪飘红脸粉难匀。憔悴不知缘底事，遇人推道不宜春。
门前春水白𬞟花，岸上无人小艇斜。商女经过江欲暮，散抛残食饲神鸦。
乱绳千结绊人深，越罗万丈表长寻。杨柳在身垂意绪，藕花落尽见莲心。
孔雀尾拖金线长，怕人飞起入丁香。越女沙头争拾翠，相呼归去背斜阳。
罗袖动香香不已，红蕖袅袅秋烟里。轻云岭下乍摇风，嫩柳池塘初拂水。
床头锦衾斑复斑，架上朱衣殷复殷。空庭明月闲复闲，夜长路远山复山。
采莲江浦觅同心，日暮风生江水深。莫言花重船应没，自解凌波不畏沈。
天上姮娥遥解意，偏教月向踏歌明。共待山头明月上，照君行棹出长川。
巴峡猿声催客泪，铜梁山翠入江楼。千峰鸟路含梅雨，五月蝉声送麦秋。
野人误向人闲老，为谢金华洞里云。莫言归去无人伴，自有中天月正明。
不随暮雨苍江去，且向朝云白雪歌。欲于北阙辞苍海，却望东山愧白云。
风前酒醒看山笑，湖上诗成共客吟。画烛满堤烧月色，澄江绕树浸城阴。
路出胥门深浅浪，月残吴苑两三星。石桥路上千峰月，山殿云中半夜钟。
山衔落日溪光动，岸转回风槛影浮。座内数声来远鹤，烟中一派辨孤舟。
吴将勤苦见高科，艺至春官不奈何。想得江南诸父老，因君鞭鞑子孙多。
皎洁西楼月未斜，笛声寥亮入东家。顿令灯下裁衣妇，误翦同心一片依。
六时佛火明珠缀，午后茶烟出翠微。萦砌乳泉梳石发，滴松银露洗墙衣。
无端玉叶连天起，不放金波到晓流。暗惜蚌胎沈海面，仰思鹏翼破风头。
飞鸥撒浪三千里，暮草摇风一万畦。黛色浅深山远近，碧烟浓淡树高低。
蒹葭水暗萤知夜，杨柳风高雁送秋。露滴晓花疑锦绣，风吹寒竹认笙簧。
堤草袅空垂露眼，渚浦穿浪凑烟芽。晴楼谈罢山横黛，夜局碁酣烛坠花。
千嶂雪消溪影绿，几家梅绽酒波清。风拂乱灯山磬曙，露沾仙杏石坛春。
芙蓉零落秋池雨，杨柳萧疏晓岸风。神思只劳书卷上，年光任过酒杯中。
满庭花落迷行路，遶院泉声写半山。向暮此中回首去，洞门深处鸟关关。
莺归树顶繁声转，雁去天边细影斜。雨拂青青行处草，烟含灼灼望中花。
莫怪出门先骤马，暮年常怨看花迟。可怜尽日春山下，似雪如云一万枝。
境静闻钟声易响，庭高见月影难沈。青山解隔尘中事，流水能清物外心。
碧涧水流高殿影，青萝风散晚钟声。数片残云归洞口，孤轮晴月挂山头。
弦中恨起湘山远，指下情多楚峡流。危槛曲终云影曙，高楼风定烛光秋。
暖日当头催展菜，和风次第遣开花。呼童远取溪心水，待客来煎柳眼茶。
三径雨来烟草合，一邱琴后浊醪倾。共话世情尘蔼蔼，每嗟人事水潺潺。
紫箨粉成应渐密，白云岑起未全高。惭愧交亲问生事，一溪云鸟满床书。
门前萧索青松老，云里逍遥白鹤闲。波澜晴泛三春色，桃李争开两岸芳。
尽日不归花路晚，绿杨楼下醉如泥。月上西陵千里阔，渔舟夜火隔沙明。
人去悠悠隔两天，未审迢迢度几年。纵使身游万里外，终归意在十娘边。
天涯地角知何处，玉体红颜难再遇。但令翅羽为人生，会些高飞共君去。
相随万里泣胡风，疋偶将期一世终。早知中路生离别，悔不深怜沙碛中。
不须推道委人猜，只是君心自不开。今夜闺门凭莫闭，孤魂拟向梦中来。
祗今桃李正堪攀，所恨枝高引手难。原君垂下方便叶，袖卷将归看复看。
怪来偏得主君怜，料取分明在眼前。说相未应惊䴏鸰，看心且爱直如弦。
明王道得腹心臣，百万人中独一人。阶下往来三迳迹，门前桃李四时春。
把袂相欢意最浓，十年言笑得朋从。怜君节操曾无易，只是青山一树松。
皎皎山头月欲低，月猒羁愁睡转迷。忽觉泪流痕尚在，不知梦里向谁啼。
愁眠枕上泪痕多，况复寒更月色过。与君万里难相见，不然一度梦中罗。
别君彼此两平安，别后恓惶凡几般。虽然更寄新书去，忆时捻取旧诗看。
一更独坐泪成河，半夜想思愁转多。左右不闻君语笑，以横只见唱戎歌。
数回瞻望敦煌道，千里茫茫尽白草。男儿留滞𫏐时间，不应便向戎庭老。
忽闻数子访羁人，问着感言是德邻。与君咫尺不相见，空知日夕泪沾巾。
恨到荒城一闭关，乡园阻隔万重山。咫尺音书犹不达，梦魂何处得归还。
天涯地角一何长，雁塞龙塠万里疆。每恨沦流经数载，更嗟缧绁泣千行。
欺诳得钱君莫羡，得了却是输他便。来生报答甚分明，只是换头不识面。
造作庄田犹未已，堂上哭声身已死。哭人尽是分钱人，口哭元来心里喜。
眼多本自令渠爱，口少元来每被侵。天事风声彻他耳，教人气满自填心。
娘子为性好围碁，逢人剧戏不寻思。气欲继绝先挑眼，既得速罢即须迟。
读书不觉已春深，一寸光阴一寸金。不是道人来引笑，周情孔思正追寻。
郁郁长林障远乡，茸茸细草绿于秧。好风吹拂闲烟霭，薰得斜晖满径香。
纠岭丰溪许避秦，一坵一壑老遗民。妻孥莫漫悲家计，留得黄冠未算贫。
一泓流水旧多情，拂尘乘骢跃浅萍。父老竞传遗迹在，不知仙客是何名。
风生原野翠痕充，涧曲峦隈小径通。觅句未成垂首索，不知身挂莽林中。
隔绝羊肠已数旬，到来春霭正盈盈。山神拟欲求新句，牵住衣裳不放行。
函罢家音又拆看，添书绝句报平安。丰溪渔叟生涯定，明月清风一钓竿。
数株香苕产松坡，野老新分半两多。钓罢归来儿说与，引瓢旋汲涧中波。
波澄性海见深源，理究希夷辟道门。词翰好传双美迹，何须更写五千言。
五色毫编六出花，三冬吟彻四方夸。始知绝句胜联句，从外芳名掩谢家。
能将一箭落双雕，万里胡尘当日销。永使威名振沙漠，犬戎无复吠唐尧。
陇水声秋塞草闲，霍将军暂入长安。太平天子怜才略，曾请陈兵尽日看。
远提龙剑镇龙庭，外户从兹永罢扃。扫尽边尘更无事，暮天寒角醉吟听。
古来难化是蛮夷，交趾何人得去思。万代圣朝青史上，独传溪洞立生祠。
休说戟枝非易中，莫言杨叶是难穿。须看立节吵场上，永得安边为射鞭。
西戎始定南蛮起，都护能摧骠信威。万里封疆万户口，一麾风雨尽收归。
凿断龙门犹劳身，擘分华岳徒称神。如何劈开海山道，坐令八国争来宾。
济物能回造化心，驱山偃海立功深。安南真得安南界，从此蛮兵不敢侵。
海岱烟尘匝郓城，遥挥一剑落搀抢。征旗不动降旗尽，永使天平地亦平。
早说休征应佩刀，台星光接将星高。欲迎霖雨归龙阙，看灭妖氛展豹韬。
远持龙斾活龟城，威慑蒙王永罢兵。应笑栾巴噀杯酒，雨师风伯自归行。
卭峡关东蛮尘绝，平夷镇扼蛮地裂。又筑罗城变锦城，蛮兵永灭功不灭。
一心能感众心齐，铁瓮高吞剑阁低。多上散花楼上望，江山供尽好诗题。
济川已展为舟业，煮海终成富国功。能与吾君缓宵旰，为资心计四方通。
九江贼胆望风摧，万户愁眉向日开。楚舞吴歌一何乐，相逢相贺相公来。
齐心不倦自朝真，岂为修仙欲济人。天上香风吹楚泽，江南江北镇成春。
年年荆棘侵儒苑，处处烟尘满战场。岂料今朝觐宣父，豁开凡眼睹文章。
乱时无事不悲伤，鸾鳯惊飞出帝乡。应念浴沂诸弟子，每逢春色耿离肠。
济川终望拯湮沉，喜捧清词渲俗襟。唯根吟归沧海去，泣珠何计报恩深。
海山遥望晓烟浓，百幅帆张万里风。悲莫悲兮儿女事，不须怊怅别离中。
楚天萧瑟碧云秋，旟隼高飞访叶舟。万里乘槎从此去，预愁魂断谢公楼。
荣禄危时未及亲，莫嗟歧路𫏐劳身。今朝远别无他语，一片心须不愧人。
残日塞鸿高的的，暮烟汀树远依依。此时回首情何限，天际孤帆窣浪飞。
与君相见且歌吟，莫恨流年挫壮心。幸得东风已迎路，好花时节到鸡林。
知尔新从海外来，晓窗吟坐思难裁。堪怜时复撼书幌，似报故园花欲开。
鸥鹭分飞高复低，远汀幽草欲萋萋。此时千里万里意，目极暮云翻自迷。
潮波静退步登沙，落日山头簇暮霞。春色不应长恼我，看看即醉故园花。
海畔云庵倚碧螺，远离尘日称僧家。劝君休问芭蕉喻，看取春风撼浪花。
生时不共作荣华，死后随车强叫唤。齐头送到墓门回，分你钱财各头散。
风急云惊雨不成，觉来仙梦甚分明。当时苦根银屏影，遮隔仙姬秪听声。
三生石上旧精魂，赏月吟风不要论。惭愧情人远相访，此身虽异性长存。
西家今为定戒寺，东家今为练戒寺。一边井中投一瓶，两井相摇响泙濞。
扰扰厅前走羸瘵，中有老人扶杖拜。天公霹雳耳不闻，犹为子孙争地界。
山僧不钓台下鱼，几年空寄台边坐。有时手把干松枝，沿江乞得沙上火。
丞相长思煮泉时，郡侯催发只忧迟。吴关去国三千里，莫笑杨妃爱荔枝。
蛮荆古服属南荒，大圣开基辟草堂。载造文明追二帝，尚馀揖让补三王。
昂藏骑马出朱门，服色鲜华不可论。尽是杀人方始得，一丝丝上有冤魂。
紫袍金带不须夸，动便经年镇海涯。争似我家田舍婿，朝驱牛去暮还家。
危阁闲登思渺漫，九天如在掌中看。游人莫著单衣去，六月飞云带雪寒。
九条寒玉罩云中，雨外霞分海日红。疑是巧人新画出，与他天柱作屏风。
盟泽鲤鱼肉为角，濠梁鲤鱼金刻鳞。盟津鲤鱼死欲尽，濠梁鲤鱼始惊人。
一气东南王斗牛，祖龙潜为子孙忧。金陵地脉何曾断，不觉真人已姓刘。
牛头天际碧凝岚，王导无稽亦妄谈。若指远公为上阙，长安应合指终南。
五城楼雉各相望，山水英灵宅帝王。此地定由天造险，古来长恃作金汤。
人物风流往往非，空馀陋巷作乌衣。旧时帘幕无从觅，祇有年年社燕归。
孙吴纪德旧刊碑，草没蟠螭与伏龟。惆怅岗头三段石，至今犹似鼎分时。
石鼓高悬蕴大音，白云峰顶始铺金。能来斯地鼓斯鼓，尽达曹溪圣祖心。
秾华围里万株梅，含蕊经霜待雪催。莫讶玉颜无粉态，百花中最我先开。
吴山越岫种寒梅，玉律含芳待候催。为应阳和呈雪貌，游蜂难觉我先开。
罗汉亲崇建法台，龙峰凤岭四山隈。游人借问禅门路，还道吴王为佛开。
大伯东阳轸旧思，士民襦袴喜回时。登临若起鸰原念，八咏楼中寄小诗。
角黍佳辰社稷宁，灵和开䜩乐群英。樽前只少鸰原会，百里江城隔二城。
粉云牙贴小窗凉，坐见澄波泛夕阳。更持夜深方有意，半环新月上重床。
轻舟画舸枕江滨，眼底波涛日日新。瞑目稳收双足坐，不劳询问醉禅人。
鹅鸭同群世所知，蜀人竞送放生池。比来养狗图鸡在，不那阇梨是野狸。
却羡僧门与道门，元年今日紫衣新。可怜州县祁评事，尽向荷衣老却身。
老干疏枝浸寒碧，浅香孤韵带微霜。迎风破萼未全折，含笑佳人对晓妆。
家国久随狂虏没，春芜又向冢头青。如今忆得当时事，为尔伤心一涕零。
天垂六幕水浮空，霁月光风上下同。我向山头一舒笑，楚人还望白云中。
落絮蒙蒙立夏天，楼前槐树影初圆。传闻紫殿深深处，别有薰风入舜弦。
源泉岩溜漾清波，淬出光铓利太阿。桥下斩蛟馀事耳，断除天下几妖魔。
飞泉触石玉玎珰，中隐神龙岁月长。多少人间烦苦事，只消一点便清凉。
瀑布横飞翠壑间，泉声入耳送清寒。天然一曲非凡响，万颗明珠落玉盘。
麻姑怪我恋尘嚣，一隔仙凡道路遥。去去沧洲弄明月，倒骑黄鹤听鸾箫。
铁桥风景胜天台，千树万树梅花开。玉箫吹过黄岩洞，勾引长庚跨鹤来。
寄语童童与阿琼，休将尘事恼闲情。蓬莱弱水今清浅，满地花阴护月明。
已趁群真入紫微，故乡回首尚迟迟。千年留取井边履，说与草堂仙子知。
展旗邀我过天聪，玉女双鸾展笑容。卓笔醮乾龙鼻水，等闲题破石屏风。
东风昨夜落奇葩，散作春江万顷霞。从此渔郎得消息，溯流直到是仙家。
笑抛渔艇入苍茫，岂意壶中岁月长。归到荒洲无觅处，萋萋芳草对斜阳。
古木槎牙树底空，学仙游子坐空中。自从白日飞升去，几度寒鸦噪晚风。
几回秦女夜吹箫，洞底松风送寂寥。不作巫阳云雨梦，却寻仙侣到蓝桥。
鹤归华表几千年，鸡犬随丹尽上天。开遍碧桃春不老，千岩万壑锁苍烟。
盂兰清晓过平都，天下名山总不如。两口单行谁解识，王阴空使马蹄虚。
帝释倾心崇二塔，为怜舍眼满千生。不因行苦过人表，岂得光流法界明。
途中大暑最堪怜，急取车轮土五钱。盏内澄清汤服尽，身轻体健即安然。
伤寒咳嗽夜无眠，细碾明矾末一钱。半夏橘皮姜共煮，煎汤调下化粘涎。
解采玄珠万恶除，尽令得道入清虚。乾符显出真金行，备在逍遥三卷书。
宫阙楼台表道躯，不留命本敌洪炉。元神散走枯庭在，抛尽玄珠一物无。
尘心不识体中天，空敬灵仪拟觅仙。自有玄珠不知处，何年归命入丹田。
多恃聪明强是非，纵闻法要亦相违。若能不出长生宝，结作玄珠透紫微。
谩求土塑及丹青，空看经文道岂成。自有玄珠无价宝，几时觉悟驻神精。
明暗同源人不知，若能晓了自幽奇。玄珠定是含光主，永住金宫月魄池。
落崖溪畔整神机，能把金光闭命扉。为得玄珠镇灵府，一真行处一光辉。
元真散走不能扃，积毒纵横坏百灵。豁尽玄珠无上宝，醉中生死几时醒。
冲和海里育元精，中有玄珠寿命成。不炼不凝抛欲尽，何如黑处顿教明。
解通神息体藏珍，与道相违便失真。若遇玄珠结中道，自然成就化金巾。
凡情激浊污天门，岂识玄珠性命根。生处莫令流浪去，当时清净不迷昏。
玄珠振动被魔群，照著生门白黑分。向里修持坚固后，道成方识九霄君。
玄珠常处洞房居，日月融来浑太虚。真遣琼环随液化，光明不绝照神庐。
玄珠玉树有根苗，水际连天永不凋。真火含虚如赤日，金华结魄六时潮。
早须烹取太阳酥，吃著元神永不枯。若要形超化金骨，玄珠向里有醍醐。
逍遥常饮月魂津，灌溉灵根道德新。留宝去尘光不散，玄珠照耀五通身。
往来出入改婴孩，顺逆参差致祸灾。尽有玄珠同一处，因师与指住灵台。
玄珠鼓吹法雷霆，雨满中池变八琼。从此光明彻天上，五云行驾到蓬瀛。
用心万种事多端，何以归元向里观。捉得玄珠令换骨，形超碧落驾金鸾。
安闲日夜不曾奔，里有玄珠开一门。荡尽尘劳分日月，直交至宝入昆仑。
因师传秘顿无争，抽却玄珠一道明。天乐至今声不绝，玄珠果满赤龙迎。
点检光芒八道分，解吞真火体中焚。玄珠开决三清界，待了齐驱五色云。
未悟真元恍惚惊，任心贪欲恣三彭。玄珠到处无能染，宝满琼池达上清。
玄珠得了永无争，不出丹元结实成。因转淘澄轮似月，寻常清净颗中明。
玄珠失却落坵墟，流浪轮回错卷舒。魂魄若凝如日月，体同天地合清虚。
玄珠结魄一时冲，送入琼楼最上宫。恰似蟾光能出没，自然轻举入云中。
从前搬运几多人，只把凡形顿出尘。千万天仙行此术，玄珠照耀一元真。
铅汞传法百万秋，几人认得几人修。若教世上知灵药，天上神仙似水流。
大道分明在目前，时人不会谩求铅。黄芽本是乾坤气，神水根基与汞连。
姹女初生醉似泥，千朝暗室不东西。虔心日夜勤调火，莫遣灵丹气不齐。
天地初生日月高，状如鸡子状如桃。阴阳真气知时节，直待三年始脱胞。
世人何处觅黄芽，此物铅中是我家。铅汞共成真地气，脱胞方始见灵砂。
满世黄芽人不识，识得黄芽家不贫。黄芽岂使世人识，纵识黄芽不得门。
二气丹砂不足灵，真成真气用黄轻。铅中有物丹中汞，人自迷津落路行。
合于天地合于玄，子母相幷不敢言。先汞后铅真大道，莫教失伴鹤归天。
此物从分二八传，吉年吉月入炉安。千朝火候知时节，莫遣芽成汞不干。
汞在中宫芽在南，先须斟酌莫教参。黄芽不是难求药，人自无知口不缄。
满市黄芽无不归，世人轻宴治尘微。公卿尽识真灵药，至死贪婪鬬晓晖。
日月延人人自忙，分明真道不穷阳。家家尽有铅和汞，使得迷人人渺茫。
大道遗留一卷经，自然匹配作仪形。天生铅汞人间有，何得他州问药名。
用铅须得汞相和，二姓为亲女唱歌。炼到紫河车半地，白云相伴鹤回过。
甲乙神驱造化图，潜龙知是好铅酥。分明制出何难会，却道仙家谜语浮。
青龙白虎合为胎，十月炉中满始开。此是黄芽亲口诀，世人何处觅三才。
铅汞居干不在山，三关昼夜好追攀。少年纵却疏狂性，渐觉尫羸作鬼颜。
道须心向北方穷，黄芽生长在铅中。丹砂姹女真灵药，得伴相将去大蓬。
大道从来不负人，分明铅汞弃如尘。莫言世上无灵药，二气丹砂水火真。
天平四塞尽黄砂，塞冷三春少物华。忽见天山飞下雪，疑是前庭有落花。
携筇小步踏苍苔，遥指青山云正开。涧水松风听不绝，又教童子抱琴来。
夔郡杨椿作状元，为文司权四十年。推情贷活人无数，累积阴功感上天。
行行遍历尽沙场，只是偏教此意伤。从来征战皆空地，徒使骄矜掩异方。
春来相思每随风，万里关山想自通。梦里宛然归旧国，觉来还在虏营中。
天地初分日月高，状如鸡子复如桃。阴阳真气知时节，直待三年脱战袍。
大道分明在眼前，时人不会误归泉。黄芽本是乾坤气，神水根基与汞连。
龙虎丹砂义最幽，五神金内汞铅流。千朝变紫云飞去，直至大罗天上头。
认得根源不用忙，三三合九有纯阳。潜通变化神光见，从此朝天近玉皇。
用铅须得汞相和，二性为亲女唱歌。炼到紫河车地动，白云相伴鹤来过。
合其天地合其元，子母相逢不敢言。先汞后铅真道大，莫教失伴鹤归天。
曾寄中天第一峰，新辞石室与岩松。归舟独宿寒江上，夜半遥听云外钟。
早潮初上海门开，漠漠彤云雪作堆。一百六峰都掩尽，不知何处有僧来。
黄叶飘零化作尘，本来非妄亦非真。有情故宅含秋色，无名君子湛然春。
迷时爱欲心如火，心开悟理火成灰。灰火本来同一体，当知妄尽即如来。
真为家贫无一物，此语总是空里出。出语还须归本源，不敢违他过去佛。
父子相守空山坐，无相如如寄有间。世人见静元无静，看似闲时亦不闲。
八万四千同一理，事相差别立异名。十二围陀及疏论，殷勤三六不须生。
十方国土皆吾宅，长者大门常日开。有识名人守院外，无心入理见如来。
世人爱假不爱真，世人怜富却憎贫。唯敬三涂八不净，背却如来妙色身。
更无别路超生死，前佛后佛同一般。舒即周流十方刹，敛时还在一毛端。
唯有一门无钥匙，伸缩低昂说是非。但能宣得无生理，善巧方便亦从伊。
二乘皆曰不堪任，上士之人智慧深。欲得神通等居士，无过无物总无心。
放汝南行入大津，碧潭深处养金鳞。等闲莫与凡鱼伴，直透龙门便出身。
割爱慈亲异俗迷，如云似鹤更高飞。五湖四海随缘去，到处为家一不归。
苦节劳形守法威，幸逢知识决玄微。慧灯初照昏衢朗，唯报自亲二不归。
白日低兮春塘满，红华芳兮草芽短。菱结带兮荇含丝，设遨游兮遵佳期。
深红山木艳丹云，路远无由摘寄君。恰似牡丹如许大，浅深看取石榴裙。
崔徽本不是娼家，教歌按舞娼家长。使君知有不自由，坐在显时立在掌。
白玉洁兮红兰芳，忽玉折兮兰已伤。魂兮勿复游他方，盍归来兮慰我皇。
寥寥官舍静于僧，虽有园亭亦倦登。桃李光阴流似水，图书滋味冷如冰。
出廓送钱嫌不要，手提葼笠向庐山。昔日曾闻青霄鹤，更有青霄鹤不如。
昔贤登步立神州，气象千年始一浮。南望群州如列宿，北观江水似龙虬。
越王曾保此山巅，杨仆楼船几控弦。犹有旧时悬冰在，鲛绡千尺玉潺湲。
光阴轮谢又逢春，池柳亭梅几度新。汝别家乡须努力，莫将辜负丈夫身。
鹿群相受岂能成，鸾凤终须万里征。何况故乡贫与贱，苏秦花锦事分明。
亭亭独步□枝花，红脸青娥不是夸。作将喜貌为愁貌，未惯离家往婿家。
学山云顶遍寻游，烟棹夷犹出简州。夜雨借公三日水，秋风送我一兰舟。
已负数年红画烛，更辜双带绣香球。白𬞟洲上风烟好，扶病须𢬵到后筹。
奇异根苗带雪鲜，不知何代别西天。淤泥深浅人不识，出水方知是白莲。
绿暗红藏起暝烟，独将幽恨小庭前。沉沉良夜与谁语，星隔银河月半天。
见说伤情为见春，想封蝉锦绿蛾颦。叩头为报烟卿道，第一风流最损人。
菩提慧日朝朝照，般若凉风夜夜吹。此处不生聚杂树，满山明月是禅枝。
见闻觉知本非尘，识海波中自昧身。状似碧潭波沫覆，灵王翻作客中宾。
大理车回教正浓，乍离金地意思松。沧溟要过流杯送，禅坐依然政法容。
共拟丹霄万古存，出尘心事苦曾论。于今莫倦频相访，已似孤云鹤到门。
我今一一诀真门，古圣皆因此出尘。昨日蓬莱仙会里，长生籍上又添君。
天中慈月三峰迥，指外悬河万派深。仙舸独游华藏海，无边川泽喜归心。
麟眠法苑分千叶，马踏曹谿迸万泉。古佛传中亲授记，月转碾破海中天。
百丈和霜岭上松，蛇盘鹤性瘦如龙。下堂索著称名字，不会师心一万重。
龙控悬河海月秋，烟霞风雨一时收。波涛急急人难会，截断千江水不流。
祖派波澜半偈玄，曹谿舟棹接风烟。一转海底龙潭月，碾破鸡山雪岭前。
一片丹霞见石头，麒麟双凤况难传。锋铓欲说宗门印，哽得师心掩耳休。
白凤烟霞控鸟窠，骊龙珠耀祖山河。当初捻起布毛意，体用毗卢些子多。
龙剑雕弓祖佛威，霜锋雷电急难追。当初金镞胸前过，由未重玄多许为。
虎见烟萝透洞门，心中古佛震乾坤。龙泉截断麒麟角，撼得毗卢海月昏。
一派曹源与灌谿，龙行风雨动云霓。后机箭筈波澜急，撼得毗卢海岳低。
龙吟凤彩震乾坤，熊耳鸡山海内闻。一片雪霜三岛外，虎心半偈洒风云。
发意当初问石头，江河心𣸣渺分流。唤回指出毗卢印，便得如山万事休。
龙宫鹿苑百川通，八藏三乘在掌中。却是江西逢马祖，回头踏转大虚空。
疏岭松萝五叶云，毗卢天外别为秦。骊龙踏转虚空月，木马重嘶雨露新。
锡撼风霜虎豹愁，楚王城里倒骑牛。腾腾尽喝关南鼓，声压云雷动九畴。
熊耳鸡山五印玄，蛇盘凤口九瓟泉。紫霄峰上一轮月，照破曹谿半夜圆。
回身掉臂弄金丸，月转星浮满眼看。纵有宜僚那胜此，定知鲸海息波澜。
肩高项缩发崔嵬，攘臂群儒鬬酒杯。听得歌声人尽笑，夜头旗帜晓头催。
黄金面色是其人，手抱珠鞭役鬼神。疾步徐趍呈雅舞，宛如丹凤舞尧春。
蓬头蓝面异人间，押队来庭学舞鸾。打鼓冬冬风瑟瑟，南奔北跃也无端。
出家修道莫求安，失念求安学道难。未得直须求大道，觉了无安无不安。
三端俱全大丈夫，六艺堂堂世上无。男儿不学读诗赋，恰似肥菜根尽枯。
躯体堂堂六尺馀，走笔横波纸上飞。执笔题篇须意用，后任将身选文知。
甘露台前靡不逢，免将明暗諕盲聋。当初贬着文殊处，笑杀寒山者老翁。
密密堂堂触处周，都缘妄识提浮沤。三千多泽狂华掩，俊矣天然遇石头。
万法虚无实际深，凝然妄肯绝踈亲。断常妙理修途者，镜像宜扶觉照频。
中峰嘉树绿阴阴，洞里灵踪已遍寻。欲下山门又回首，数声清磬白云深。
不要三乘要祖宗，三乘不要与君同。君今欲会通宗旨，后夜猿啼在乱峰。
只个心心心是佛，十方世界最灵物。纵横妙用可怜生，一切不如心真实。
非凡非圣复若乎，不彊分别圣情孤。无价心珠本圆净，凡是异相妄空呼。
由贪沦堕世波中，拾却贪嗔礼大雄。直截凡情无所得，圆明寂照汝心宗。
趣利求名空自忙，利名二字陷人坑。疾须返照娘生面，一片灵心是觉王。
圆觉灵明超太虚，目前万物不差殊。十方法界都包尽，惟有真如也太迂。
无生无死佛家风，不堕古今莫定踪。触处圆明常湛寂，龙华鸡足两无从。
清风楼上赴官斋，此日平生眼豁开。方信普通年远事，不从葱岭带将来。
结构叨凭柱石材，敢期幢盖此徘徊。阳春曲调高难和，尽日焚香倚隗台。
好晴好雨奇行持，若随语会落今时。谈玄只要尘中妙，得妙还同不惜伊。
省超之时不守住，更须腾身后前机。太虚不㝵金乌运，霄汉宁妨玉兔飞。
体含众像像分明，离体含形形转精。清明妙净谁能弁，释迦掩室竭罗城。
明招一拍和人希，此是真宗上妙机。石火瞥然何处去，朝生凤子合应知。
松萝高镇夏长寒，透出群峰画恐难。造化功成彰五德，洞天云散露花冠。
盘空势险露岩根，深洞声寒落石泉。好是雨馀江上见，水云僧出认西天。
烟萝高𪩘势凌云，影泻斜阳出海门。曾与支公探隐去，夜寒雷雨上方闻。
独坐闲吟野思清，秋庭萧索暮烟轻。孤灯欲灺月未上，万籁寂然蛩一声。
非风幡动唯心动，自古相传直至今。今后水云人欲晓，祖师直是好知音。
若是见色便见心，人来问著方难答。更求道理说多般，孤负平生三事衲。
三棒愚痴不思议，浩浩溶溶自打之。行来目前明明道，七颠八倒是汝机。
用处妙理不换机，问来答得不思议。应现常闻明知友，人人自在得功稀。
人人尽有乾坤眼，莫随妄境颠倒窥。恒沙国土总吞尽，吞尽不我何旨旨。
须知不从人处得，何劳昼夜苦求人。己珠迥然越三界，不是圣人非色尘。
昔年曾许郁多罗，直至如今未动梭。此日且随云水去，谁能待得鸭成鹅。
一十出家未是时，二十出家正是时。今遇官坛缘未合，𨀁踵且作老沙弥。
奇哉大师恶盲聋，善能方便唱真宗。为报知音须带会，莫将意句竞来通。
彩笔除装色更浓，针挑疮患理难同。维摩昔日称何事，迷从西土却还东。
一灵孤灯当门悬，拟欲挑来历劫昏。山声朴直人难见，此中会得处处全。
佛日冲天闲雾开，觉城东际象王回。善财五众承当得，鹙子虽逢似不来。
石耸灵岩接太虚，百千年称定光居。未知天上何方有，应是人间别地无。
学道先须且学贫，学贫贫后道方亲。一朝体得成贫道，道用还如贫底人。
学道先须息万机，将机学道转生疑。此门广大无遮障，学者虽多达者稀。
一得无心便豁空，祇因先圣祖门通。个中若向三乘学，万劫无因得遇逢。
自体如如任运常，因兹行歇在三湘。双眉无用是毫相，说处无分舌广长。
何事朝愁与暮愁，少年不学老还羞。骊珠不是骊龙惜，自是时人不解求。
了得心源处处安，何须终日对林峦。玉向火中烧转润，莲华在水叶长干。
或居城郭或居山，得道无心在处闲。实似小儿归父母，身衣随分补遮寒。
道情六用如眉用，用处如眉始可观。人见道时如寂寞，人情全是道情安。
拟学论情实苦哉，疑心不断妄难摧。未了携囊须且去，得闲无事却肯伊。
四气吹成物不虚，可怜青叶下垂珠。虽然种得无心宝，一任傍人恣意须。
世人无心不能治，致祸愁生累及眉。一朝体得心无事，眉放毫光自不知。
僧房閴寂夏修持，闭户疏人怪亦知。侬家自有同风事，千里无来却肯伊。
临窗不觉寸阴移，火急修行早是迟。白日祇陪人事过，园林那得道成时。
顶相拟求终不见，应缘同谷不违方。此门别处无寻路，祇有休心更厮当。
三事无忧乐道情，且陪云水不求名。任渠更作千般解，体自无暇不染青。
凡有含生共一尘，先圣精勤早出伦。彼既丈夫我亦尔，谁遣他春我不春。
毫厘有差千里隔，刹那一悟祖师齐。玄微须向玄中体，道用还教道者知。
粉壁朱门事岂繁，高墙扃户住如山。莫言城郭无休士，人若无心在处闲。
俭用贵图延日月，补衣还免到人间。无心道者方如此，未得无心也大难。
冷月霜天道者孤，一堂禅侣守寒炉。衲衣穿处冰侵骨，夜坐更深炭也无。
膝袴斑阑火炙成，浑身破碎不能惊。山房独坐眼极乐，豁然无事畅人情。
一室一床居物外，一瓶一钵寄生涯。门前纵有通村路，是我何曾识一家。
昔生未了今须了，此生度取累此身。古佛未悟同今者，悟了今人即古人。
木食草衣心似月，一生无念复无涯。时人若问居何处，渌水青山是我家。
朝看花开满树红，暮观花落树还空。若将华比人间事，花与人间事一同。
志慕空门誓不休，莫将闲事挂心头。白云便是修行伴，从听时光去不留。
知身是幻不求名，浮沤出没几时生。借问云山学道者，此去修行早晚成。
在梦那知梦是虚，觉来方觉梦中无。迷时恰似梦中士，悟后还同睡起夫。
家具𪭢𪭢一老翁，眉间长发白匆匆。心休意息从何有，祇为心头万事空。
二时粥饭随长短，三界休求也大精。世间大有多求者，直至无常不称情。
若教求道似求名，世上无人道不成。心静道场何曾到，世间尘路等闲行。
杉松直拔映峰峦，一色长青道者看。四气盛衰无变异，岂同凡木有多般。
傅粉销金翦翠霞，黛烟浓处添铅华。也知曾伴姮娥笑，将来村里卖谁家。
药病相治学路医，扶篱摸壁小儿戏。幽谷不语谁人测，管解师承孰不知。
康氏圆形滞不明，魔深虚丧击寒冰。凤羽展时超碧汉，晋锋八博拟何凭。
太阳溢目极玄微，谁人说道我渠非。句中有路人皆响，觌面难遭第一机。
丱岁依山人事稀，松下相逢话道奇。锋前一句超调御，拟问如何历劫违。
玩古松高云不齐，鸿鸧鹤抱几年栖。剖㲉同时殊有异，羽张腾汉碧霄低。
万像森罗极细微，素话当人却道非。相逢相见呵呵笑，顾伫停机复是谁。
微风动兮百花坞，扣舷归兮满江南。挂云帆兮何足数，来濯缨兮沧浪浦。
侍女相邀上苑游，笙歌嘹唳满花楼。玉颜自倚君王宠，无处金钗落不收。
呼号三谏信言难，义利分明一念间。莫谓求名沽世誉，清风千古首阳山。
手足分携肠断时，关山千里共相思。此行愿促归鞭早，莫待枝头叫子规。
志士应须承法则，莫损心神须见道。但知求得真黄芽，人得食之寿无老。
青龙逐虎虎随龙，赤禽交会声嗈嗈。调气运火逐离宫，丹砂入腹身自冲。
日魂月华二气真，含胎育子自堪神。变转欲终君自见，分明化作明窗尘。
铅汞一门不可依，金丹秘诀圣无知。莫将世上凡铅汞，论年运火竞相持。
天生二物应虚无，为妻为子复为夫。二五之门唯日月，能分卯酉座为初。
含养天然禀至神，冲和之气结成身。富贵只缘怀五彩，心知铅汞共成亲。
玄黄冥寞不可辩，铅汞之门义难显。世人不晓定其原，细思至行自然见。
婴儿漠漠不可悟，徒以劳神虎见苦。但知会得圣人言，即是分明上天路。
三四同居共一室，一二夫妻为偶匹。要假良媒方得亲，遂使交游情意密。
浮沉恍惚性难辨，误取迷途年月远。欲知灵药何日成，阳数终须归九转。
阴阳冥寞不可知，青龙白虎自相持。年终被转自相啖，白虎制龙龙渐希。
三人义合同为宗，常饮日月照其中。已过三花金再液，九转须终岁月功。
青龙本质在东宫，配合乾坤震位中。白虎自兹相见后，流珠那肯不相从。
龙虎修来五转强，炉中渐觉菊花香。如今修炼正当节，莫恨悠悠岁月长。
一人本有一人无，金公为妇木为夫。玄冥深奥不可度，志士何曾肯语图。
玄天汪汪配地黄，男精和合并同房。白液炉中随月化，时人服者莹心凉。
世间铅汞不相依，志士元知在坎离。贤者共藏人不见，淮南修秘在华池。
铅汞相传世所希，丹砂玉质雪为衣。朦胧只在君家舍，日日君看君不知。
还丹入口身自轻，能销久病去祅精。贪爱自兹无所染，能改愚人世与情。
子黑根白花叶青，仙家惜似掌中珍。真汞煮作硬砂子，白体成庚重不轻。
大通花红叶似青，子黑根白味不辛。一生长养河次畔，独体结成砂子真。
出群叶绿顺五枝，见宝雄煮事相依。煮汞成珍作砂子，五金偏道定相宜。
大道名高以传声，阴阳二气子双新。抽汞使来经数载，不知标在出灵真。
此草功能世所稀，不遇真本少人知。仙家异呼长生草，偏解常烧伏火砒。
万物萌芽在春前，只有龙泉出土先。见宝朱砂用叶里，自然汁煮汞成干。
叹羡巨江月影沈，金之主起见铅心。须当努力求仙诀，莫使蹉跎岁月深。
参同金碧尽藏情，赖有阴君序节明。学人更遇清霞诀，龙虎从兹识本形。
五十六十堪分付，此处由来始坚固。还须医卜掩行藏，行住坐卧无忧虑。
欲觅丹田本是铅，朱砂被制体能坚。但得至人传口诀，红铅入水大丹圆。
一一事须心口记，造作还须手眼传。河车覆载丹田里，伏火緫在黄芽边。
烟暖乔林啼鸟远，日高方丈落花深。积香櫉内新茶熟，轻泛松花满碗金。
风定泉花当涧响，雨馀山色入楼多。老僧灭却心头火，一榻松阴养太和。
清风拂处叶欲落，碧藓堆时人不来。满院秋光浓欲滴，禅门闲向白云开。
漫山桃李占春光，始见檀心吐异芳。花骨不禁寒料峭，多烦晓日为催妆。
日红衫子合罗裙，尽日看花不厌春。更向妆台重注口，无那萧郎恍煞人。
红玉枕高冰簟滑，凝烟戛水春云阔。重重翠被红云锦，枕肱不枕相思枕。
巍峨朱轩甲第稠，缨簪文武尽名流。而今印累千官冢，瓜圃何曾有故侯。
一酌丹华享万龄，游人竞访只闻声。那知坎井埋砂久，犹得全家寿几生。
玉洞仙坛长冷落，真墟岩窦色常新。可怜城里悠悠者，不识潇湘四季春。
好花本自有春晖，不偶红妆乱玉姿。若用何郎面上粉，任将多少借光仪。
月寝花宫得奉君，至今犹愧管夫人。汉家旧是笙歌处，烟草几经秋复春。
自别汉宫休楚舞，不能妆粉恨君王。无金岂得迎商叟，吕氏何曾畏木彊。
香风引到大罗天，月地云阶拜洞仙。共道人间惆怅事，不知人夕是何年。
洞箫响兮风生流，清夜阑兮管弦遒。长相思兮衡山曲，心断绝兮秦陇头。
陇上云车不复居，湘川斑竹泪沾馀。谁念衡山烟雾里，空看雁足不传书。
直恁行人心不平，那宜万里阻关情。只今陇上分流水，更泛从来呜咽声。
与君宿世有仙缘，衾枕交欢岂偶然。十载为期君记取，洞明山上鹤冲天。
可怜明月独当天，四个龙儿各自迁。东西南北奔波去，日头平上照无边。
