暧暧去尘昏灞岸，飞飞轻盖指河梁。云峰衣结千重叶，雪岫花开几树妆。深悲黄鹤孤舟远，独叹青山别路长。聊将分袂霑巾泪，还用持添离席觞。
神皋福地三秦邑，玉台金阙九仙家。寒光犹恋甘泉树，淑景偏临建始花。彩蝶黄莺未歌舞，梅香柳色已矜夸。迎春正启流霞席，暂嘱曦轮勿遽斜。
三阳本是标灵纪，二室由来独擅名。霞衣霞锦千般状，云峰云岫百重生。水炫珠光遇泉客，岩悬石镜厌山精。永愿乾坤符睿算，长居膝下属欢情。
奇峰嶾嶙箕山北，秀崿岹峣嵩镇南。地首地肺何曾拟，天目天台倍觉惭。树影蒙茏鄣叠岫，波深汹涌落悬潭。□愿紫宸居得一，永欣丹扆御通三。
三阳丽景早芳辰，四序佳园物候新。梅花百树障去路，垂柳千条暗回津。鸟飞直为惊风叶，鱼没都由怯岸人。惟愿圣主南山寿，何愁不赏万年春。
云散晴山几万重，烟收春色更冲融。帐殿出空登碧汉，遐川俯望色蓝笼。林光入户低韶景，岭气通宵展霁风。今日追游何所似，莫惭汉武赏汾中。
上苑桃花朝日明，兰闺艳妾动春情。井上新桃偷面色，檐边嫩柳学身轻。花中来去看舞蝶，树上长短听啼莺。林下何须远借问，出众风流旧有名。
三山十洞光玄箓，玉峤金峦镇紫微。均露均霜标胜壤，交风交雨列皇畿。万仞高岩藏日色，千寻幽涧浴云衣。且驻欢筵赏仁智，雕鞍薄晚杂尘飞。
闲朝向晓出帘栊，茗宴东亭四望通。远眺城池山色里，俯聆弦管水声中。幽篁引沼新抽翠，芳槿低檐欲吐红。坐久此中无限兴，更怜团扇起清风。
珠帘高卷莫轻遮，往往相逢隔岁华。春气昨宵飘律管，东风今日放梅花。素姿好把芳姿掩，落势还同舞势斜。坐有宾朋尊有酒，可怜清味属侬家。
晚雨秋阴酒乍醒，感时心绪杳难平。黄花冷落不成艳，红叶飕飗竞鼓声。背世返能厌俗态，偶缘犹未忘多情。自从双鬓斑斑白，不学安仁却自惊。
残莺何事不知秋，横过幽林尚独游。老舌百般倾耳听，深黄一点入烟流。栖迟背世同悲鲁，浏亮如笙碎在缑。莫更留连好归去，露华凄冷蓼花愁。
山舍初成病乍轻，杖藜巾褐称闲情。炉开小火深回暖，沟引新流几曲声。暂约彭涓安朽质，终期宗远问无生。谁能役役尘中累，贪合鱼龙构强名。
且维轻舸更迟迟，别酒重倾惜解携。浩浪侵愁光荡漾，乱山凝恨色高低。君驰桧楫情何极，我凭阑干日向西。咫尺烟江几多地，不须怀抱重凄凄。
江南江北旧家乡，三十年来梦一场。吴苑宫闱今冷落，广陵台殿已荒凉。云笼远岫愁千片，雨打归舟泪万行。兄弟四人三百口，不堪闲坐细思量。
病身坚固道情深，宴坐清香思自任。月照静居唯𢭏药，门扃幽院只来禽。庸医懒听词何取，小婢将行力未禁。赖问空门知气味，不然烦恼万涂侵。
丱岁便将为肘腋，二纪何曾离一日。更深犹尚立案前，敷奏柔和不伤物。今朝荣贵慰我心，双旌引向重城出。褒斜旧地委勋贤，从此生灵永泰息。
先朝神武力开边，画断封疆四五千。前望陇山屯剑戟，后凭巫峡锁烽烟。轩皇尚自亲平寇，嬴政徒劳爱学仙。想到隗宫寻胜处，正应莺语暮春天。
廊庑周遭翠幕遮，禁林深处绝喧哗。界开日影怜窗纸，穿破苔痕恶笋芽。西第晚宜供露茗，小池寒欲结冰花。谢公未是深沈量，犹把输赢局上夸。
冰肌玉骨清无汗，水殿风来暗香暖。帘开明月独窥人，敧枕钗横云鬓乱。起来琼户寂无声，时见疏星渡河汉。屈指西风几时来，只恐流年暗中换。
早与元妃慕至化，同跻灵岳访真仙。当时信有壶中景，今日亲来洞里天。仪仗影空寥廓外，金丝声揭翠微巅。惟惭未致华胥理，徒卜升平万万年。
千寻绿嶂夹流溪，登眺因知海岳低。瀑布迸舂青石碎，轮茵横翦翠峰齐。步黏苔藓龙桥滑，日闭烟罗鸟径迷。莫道穹天无路到，此山便是碧云梯。
周回云水游丹景，因与真妃眺上方。晴日晓升金晃曜，寒泉夜落玉丁当。松梢月转琴栖影，柏径风牵麝食香。虔煠六铢宜铸祝，惟祈圣祉保遐昌。
碧烟红雾漾人衣，宿雾苍苔石径危。风巧解吹松上曲，蝶娇频采脸边脂。同寻僻境思携手，暗指遥山学画眉。好把身心清净处，角冠霞帔事希夷。
丹景山头宿梵宫，玉轮金辂驻虚空。军持无水注寒碧，兰若有花开晚红。武士尽排青嶂下，内人皆在讲筵中。我家帝子传王业，积善终期四海同。
云浮翠辇届阳平，真似骖鸾到上清。风起半厓闻虎啸，雨来当面见龙行。晚寻水涧听松韵，夜上星坛看月明。长恐前身居此境，玉皇教向锦城生。
微穆敷华能应节，飘扬发彩宜行庆。送迎灵驾神心享，跪拜灵坛礼容盛。气和草木发萌芽，德畅禽鱼遂翔泳。永望翠盖逐流云，自兹率土调春令。
整驾升车望寥廓，垂阴荐祉荡昏氛。飨时灵贶僾如在，乐罢馀声遥可闻。饮福陈诚礼容备，撤俎终献曙光分。跪拜临坛结空想，年年应节候油云。
恭闻帝里生灵沼，应报明君鼎业新。既协翠泉光宝命，还符白水出真人。此时舜海潜龙跃，此地尧河带马巡。独有前池一小雁，叨承旧惠入天津。
帝宅王家大道边，神马龙龟涌圣泉。昔日昔时经此地，看来看去渐成川。歌台舞榭宜正月，柳岸梅洲胜往年。莫言波上春云少，祗为从龙直上天。
代邸东南龙跃泉，清漪碧浪远浮天。楼台影就波中出，日月光疑镜里悬。雁沼回流成舜海，龟书荐祉应尧年。大川既济惭为檝，报德空思奉细涓。
龙池初出此龙山，常经此地谒龙颜。日日芙蓉生夏水，年年杨柳变春湾。尧坛宝匣馀烟雾，舜海渔舟尚往还。愿似飘飖五云影，从来从去九天间。
龙兴白水汉兴符，圣主时乘运斗枢。岸上丰茸五花树，波中的皪千金珠。操环昔闻迎夏启，发匣先来瑞有虞。风色云光随隐见，赤云神化象江湖。
西京凤邸跃龙泉，佳气休光镇在天。轩后雾图今已得，秦王水剑昔常传。恩鱼不似昆明钓，瑞鹤长如太液仙。愿侍巡游同旧里，更闻箫鼓济楼船。
星分邑里四人居，水洊源流万顷馀。魏国君王称象处，晋家藩邸化龙初。青蒲暂似游梁马，绿藻还疑宴镐鱼。自有神灵滋液地，年年云物史官书。
灵沼萦回邸第前，浴日涵天写曙天。始见龙台升凤阙，应如霄汉起神泉。石匮渚傍还启圣，桃李初生更有仙。欲化帝图从此受，正同河变一千年。
乾坤启圣吐龙泉，泉水年年胜一年。始看鱼跃方成海，即睹龙飞利在天。洲渚遥将银汉接，楼台直与紫微连。休气荣光常不散，悬知此地是神仙。
巴山上峡重复重，阳台碧峭十二峰。荆王猎时逢暮雨，夜卧高丘梦神女。轻红流烟湿艳姿，行云飞去明星稀。目极魂断望不见，猿啼三声泪霑衣。
穿屋穿墙不知止，争树争巢入营死。林间公子挟弹弓，一丸致毙花丛里。小雏黄口未有知，青天不解高高飞。虞人设网当要路，白日啾嘲祸万机。
陇水潺湲陇树黄，征人陇上尽思乡。马嘶斜日朔风急，雁过寒云边思长。残月出林明剑戟，平沙隔水见牛羊。横行俱足封侯者，谁斩楼兰献未央。
居延城外猎天骄，白草连天野火烧。暮云空碛时驱马，秋日平原好射雕。护羌校尉朝乘障，破虏将军夜渡辽。玉靶角弓珠勒马，汉家将赐霍嫖姚。
欲为皇王服远戎，万人金甲鼓鼙中。阵云暗塞三边黑，兵血愁天一片红。半夜翻营旗搅月，深秋防戍剑磨风。谤书未及明君𦶟，卧骨将军已殁功。
苦战沙间卧箭痕，戍楼闲上望星文。生希国泽分偏将，死夺河源荅圣君。鸢覰败兵眠白草，马惊边鬼哭阴云。功多地远无人纪，汉阁笙歌日又曛。
紫陌金堤映绮罗，游人处处动离歌。阴移古戍迷荒草，花带残阳落远波。台上少年吹白雪，楼中思妇敛青蛾。殷勤攀折赠行客，此去关山雨雪多。
裴回汉月满边州，照尽天涯到陇头。影转银河寰海静，光分玉塞古今愁。笳吹远戍孤烽灭，雁下平沙万里秋。况是故园摇落夜，那堪少妇独登楼。
客亭门外路东西，多少喧腾事不齐。杨柳惹鞭公子醉，纻麻掩泪鲁人迷。通宵尘土飞山月，是处经营夹御堤。顷刻知音几存殁，半回依约认轮蹄。
渥洼奇骨本难求，况是豪家重紫骝。膘大宜悬银压銙，力浑欺却玉衔头。生狞弄影风随起，躞蹀冲尘汗满沟。若遇丈夫皆调御，任从骑取觅封侯。
连钱出塞蹋沙蓬，岂比当时御史骢。逐北自谙深碛路，连嘶谁念静边功。登山每与青云合，弄影应知碧草同。今日虏平将换妾，不如罗袖舞春风。
太子池南楼百尺，八窗新树疏帘隔。黄金铺首画钩陈，羽葆亭童拂交戟。盘纡阑楯临高台，帐殿临流鸾扇开。早雁声鸣细波起，映花卤簿龙飞回。
北堂红草盛丰茸，南湖碧水照芙蓉。朝游暮起金花尽，渐觉罗裳珠露浓。自惜妍华三五岁，已叹关山千万重。人情一去无还日，欲赠怀芳怨不逢。
忆昔江南年盛时，平生怨在长洲曲。冠盖星繁湘水上，冲风摽落洞庭渌。落花舞袖红纷纷，朝霞高阁洗晴云。谁言此处婵娟子，珠玉为心以奉君。
青天荡荡高且虚，上有白日无根株。流光暂出还入地，催我少年不须臾。与君相逢不寂寞，衰老不复如今乐。玉卮盛酒置君前，再拜愿君千万年。
君王去后行人绝，萧竽不响歌喉咽。雄剑无威光彩沈，宝琴零落金星灭。玉阶寂寂坠秋露，月照当时歌舞处。当时歌舞人不回，化为今日西陵灰。
落尘花片排香痕，阑珊醉露栖愁魂。洞庭波色惜不得，东风领入黄金尊。千筠掷毫春谱大，碧舞红啼相唱和。安知寂寞西海头，青𥳇未垂孤凤饿。
少年金紫就光辉，直指边城虎翼飞。一卷旌收千骑虏，万全身出百重围。黄云断塞寻鹰去，白草连天射雁归。白首汉廷刀笔吏，丈夫功业本相依。
汉时长安雪一丈，牛马毛寒缩如猬。楚江巫峡冰入怀，虎豹哀号又堪记。秦城老翁荆扬客，惯习炎蒸岁𫄨绤。玄冥祝融气或交，手持白羽未敢释。
去年白帝雪在山，今年白帝雪在地。冻埋蛟龙南浦缩，寒刮肌肤北风利。楚人四时皆麻衣，楚天万里无晶辉。三足之乌足恐断，羲和送将安所归。
大鹏刷翮谢溟渤，青云万层高突出。下视秋涛空渺弥，旧处鱼龙皆细物。人生在世何容易，眼浊心昏信生死。愿除嗜欲待身轻，携手同寻列仙事。
黑云压城城欲摧，甲光向月金鳞开。角声满天秋色里，塞上燕支凝夜紫。半卷红旗临易水，霜重鼓寒声不起。报君黄金台上意，提携玉龙为君死。
旌旗闪闪摇天末，长笛横吹虏尘阔。跨下嘶风白练狞，腰间切玉青蛇活。击革𪭢金燧牛尾，犬羊兵败如山死。九泉寂寞葬秋虫，湿云荒草啼秋思。
天上何劳万古春，君前谁是百年人。魂销尚愧金炉烬，思起犹惭玉辇尘。烟翠薄情攀不得，星芒浮艳采无因。可怜明镜来相向，何似恩光朝夕新。
谗谤潜来起百忧，朝承恩宠暮仇雠。火烧白玉非因玷，霜翦红兰不待秋。花落昭阳谁共辇，月明长信独登楼。繁华事逐东流水，团扇悲歌万古愁。
钱塘岸上春如织，淼淼寒潮带晴色。淮南游客马连嘶，碧草迷人归不得。风飘客意如吹烟，纤指殷勤伤雁弦。一曲堂堂红烛筵，金鲸泻酒如飞泉。
巫山小女隔云别，松花春风山上发。绿盖独穿香迳归，白马花竿前孑孑。蜀江风澹水如罗，堕兰谁泛相经过。南山桂树为君死，云衫残污红脂花。
团圆莫作波中月，洁白莫为枝上雪。月随波动碎潾潾，雪似梅花不堪折。李娘十六青丝发，画带双花为君结。门前有路轻离别，惟恐归来旧香灭。
宜城酒熟花覆桥，沙晴绿鸭鸣咬咬。秾桑绕舍麦如尾，幽轧鸣机双燕巢。马声特特荆门道，蛮水扬光色如草。锦荐金炉梦正长，东家呃喔鸡鸣早。
江中绿雾起凉波，天上叠𪩘红嵯峨。水风浦云生老竹，渚瞑蒲帆如一幅。鲈鱼千头酒百斛，酒中倒卧南山绿。吴歈越吟未终曲，江上团团帖寒玉。
若耶溪边采莲女，笑隔荷花共人语。日照新妆水底明，风飘香袖空中举。岸上谁家游冶郎，三三五五映垂杨。紫骝嘶入落花去，见此踟蹰空断肠。
云母空窗晓烟薄，香昏龙气凝辉阁。霏霏雾雨杏花天，帘外春威著罗幕。曲栏伏槛金麒麟，沙苑芳郊连翠茵。厩马何能啮芳草，路人不敢随流尘。
紫锦红囊香满风，金鸾玉轼摇丁冬。沙鸥白羽翦晴碧，野桃红艳烧春空。芳草绵延锁平地，垅蝶双双舞幽翠。凤叫龙吟白日长，落花声底仙娥醉。
为口莫学阮嗣宗，不言是非非至公。为手须似朱云辈，折槛英风至今在。男儿结发事君亲，须𢽾前贤多慷慨。历数雍熙房与杜，魏公姚公宋开府。
皎皎白纻白且鲜，将作春衫称少年。裁缝长短不能定，自持刀尺向姑前。复恐兰膏污纤指，常遣傍人收堕珥。衣裳著时寒食下，还把玉鞭鞭白马。
筠竹千年老不死，长伴秦娥盖湘水。蛮娘吟弄满寒空，九山静绿泪花红。离鸾别凤烟梧中，巫云蜀雨遥相通。幽愁秋气上青枫，凉夜波间吟古龙。
重重作闺清旦𫔎，两耳深声长不彻。深宫坐愁百年身，一片玉中生愤血。焦桐罢弹丝自绝，漠漠暗魂愁夜月。故乡不归谁共穴，石上作蒲蒲九节。
明妃风貌最娉婷，合在椒房应四星。只得当年备宫掖，何曾专夜奉帏屏。见疏从道迷图画，知屈那教配虏廷。自是君恩薄如纸，不须一向恨丹青。
马上将余向绝域，厌生求死死不得。戎羯腥膻岂是人，豺狼喜怒难姑息。行尽天山足霜霰，风土萧条近胡国。万里重阴鸟不飞，寒沙莽莽无南北。
如羇囚兮在缧绁，忧虑万端无处说。使余力兮翦余发，食余肉兮饮余血。诚知杀身愿如此，以余为妻不如死。早被蛾眉累此身，空悲弱质柔如水。
水头宿兮草头坐，风吹汉地衣裳破。羊脂沐发长不梳，羔子皮裘领仍左。狐襟貉袖腥复膻，昼披行兮夜披卧。毡帐时移无定居，日月长兮不可过。
怪得春光不来久，胡中风土无花柳。天翻地覆谁得知，如今正南看北斗。姓名音信两不通，终日经年常闭口。是非取与在指㧑，言语传情不如手。
男儿妇人带弓箭，塞马蕃羊卧霜霰。寸步东西岂自由，偷生乞死非情愿。龟兹筚篥愁中听，碎叶琵琶夜深怨。竟夕无云月上天，故乡应得重相见。
忆昔私家恣娇小，远取珍禽学驯扰。如今沦弃念故乡，悔不当初放林表。朔风萧萧寒日暮，星河寥落胡天晓。旦夕思归不得归，愁心想似笼中鸟。
当日苏武单于问，道是宾鸿解传信。学他刺血写得书，书上千重万重恨。髯胡少年能走马，弯弓射飞无远近。遂令边雁转怕人，绝域何由达方寸。
恨凌辱兮恶腥膻，憎胡地兮怨胡天。生得胡儿欲弃捐，及生母子情宛然。貌殊语异憎还爱，心中不觉常相牵。朝朝暮暮在眼前，腹生手养宁不怜。
日来月往相推迁，迢迢星岁欲周天。无冬无夏卧霜霰，水冻草枯为一年。汉家甲子有正朔，绝域三光空自悬。几回鸿雁来又去，肠断蟾蜍亏复圆。
破瓶落井空永沈，故乡望断无归心。宁知远使问姓名，汉语泠泠传好音。梦魂几度到乡国，觉后翻成哀怨深。如今果是梦中事，喜过悲来情不任。
童稚牵衣双在侧，将来不可留又忆。还乡惜别两难分，宁弃胡儿归旧国。山川万里复边戍，背面无由得消息。泪痕满面对残阳，终日依依向南北。
莫以胡儿可羞耻，恩情亦各言其子。手中十指有长短，截之痛惜皆相似。还乡岂不见亲族，念此飘零隔生死。南风万里吹我心，心亦随风渡辽水。
行尽胡天千万里，惟见黄沙白云起。马饥跑雪衔草根，人渴敲冰饮流水。燕山髣髴辨烽戍，鼙鼓如闻汉家垒。努力前程是帝乡，生前免向胡中死。
归来故乡见亲族，田园半芜春草绿。明烛重然煨烬灰，寒泉更洗沈泥玉。载持巾栉礼仪好，一弄丝桐生死足。出入关山十二年，哀情尽在胡笳曲。
玉垒城边争走马，铜蹄市里共乘舟。鸣环动佩思无尽，掩袖低巾泪不流。畴昔将歌邀客醉，如今欲舞对君羞。忍怀贱妾平生曲，独上襄阳旧酒楼。
君恩已断尽成空，追想娇欢恨莫穷。长为蕣华光晓日，谁知团扇送秋风。黄金买赋心徒切，清路飞尘信莫通。闲凭玉栏思旧事，几回春暮泣残红。
阿娇初失汉皇恩，旧赐罗衣亦罢熏。欹枕夜悲金屋雨，卷帘朝泣玉楼云。宫前叶落鸳鸯瓦，架上尘生翡翠裙。龙骑不巡时渐久，长门长掩绿苔文。
芳草落花如锦地，二十长游醉乡里。红缨不重白马骄，垂柳金丝香拂水。吴娥未笑花不开，绿鬓耸堕兰云起。陆郎倚醉牵罗袂，夺得宝钗金翡翠。
玉鞭金镫骅骝蹄，横眉吐气如虹霓。五陵春暖芳草齐，笙歌到处花成泥。日沈月上且鬬鸡，醉来莫问天高低。伯阳道德何涕唾，仲尼礼乐徒卑栖。
一斗之胆撑脏腑，如磥之筋碍臂骨。有时误入千人丛，自觉一身横突兀。当今四海无烟尘，胸襟被压不得伸。冻枭残虿我不取，污我匣黑青蛇鳞。
自从车马出门朝，便入空房守寂寥。玉枕夜残鱼信绝，金钿秋尽雁书遥。脸边楚雨临风落，头上春云向日销。芳草又衰还不至，碧天霜冷转无憀。
长安少年不少钱，能骑骏马鸣金鞭。五侯相逢大道边，美人弦管争留连。黄金如斗不敢惜，片言如山莫弃捐。安知憔悴读书者，暮宿虚台私自怜。
莲叶团团杏花拆，长江鲤鱼鳍鬣赤。念君少年弃亲戚，千里万里独为客。谁言远别心不易，天星坠地能为石。几时断得城南陌，勿使居人有行役。
一面妖桃千里蹄，娇姿骏背价应齐。乍牵玉勒辞金栈，催整花钿出绣闺。去日岂无霑袂泣，归时还有顿衔嘶。婵娟躞蹀春风里，挥手摇鞭杨柳堤。
绮阁香销华厩空，忍将行雨换追风。休怜柳叶双眉翠，却爱桃花两耳红。侍宴永辞春色里，趁朝休立漏声中。恩劳未尽情先尽，暗泣嘶风两意同。
卢家小妇郁金堂，海燕双栖玳瑁梁。九月寒砧催下叶，十年征戍忆辽阳。白狼河北音书断，丹凤城南秋夜长。谁知含愁独不见，使妾明月照流黄。
秋天如水夜未央，天汉东西月色光。愁人不寐畏枕席，暗虫唧唧遶我傍。荒城为村无更声，起看北斗天未明。白露满田风袅袅，千声万声鹖鸟鸣。
光风澹荡百花吐，楼上朝朝学歌舞。身年二八婿侍中，幼妹承恩兄尚主。绿窗珠箔绣鸳鸯，侍婢先焚百和香。莺啼日出不知曙，寂寂罗帏春梦长。
毘陵震泽九州通，士女欢娱万国同。伐鼓撞钟惊海上，新妆袨服照江东。梅花落处疑残雪，柳叶开时任好风。大德不官逢道泰，天长地久属年丰。
上楼迎春新春归，暗黄著柳宫漏迟。薄薄淡霭弄野姿，寒绿幽泥生短丝。锦床晓卧玉肌冷，露脸未开对朝暝。官街柳带不堪折，早晚菖蒲胜绾结。
离宫散萤天似水，竹黄池冷芙蓉死。月缀金铺光脉脉，凉苑虚庭空澹白。霜花飞飞风草草，翠锦斓斑满层道。鸡人罢唱晓珑璁，鸦啼金井下疏桐。
金天诞圣千秋节，玉醴还分万寿觞。试听紫骝歌乐府，何如𫘧骥舞华冈。连骞势出鱼龙变，蹀躞骄生鸟兽行。岁岁相传指树日，翩翩来伴庆云翔。
圣王至德与天齐，天马来仪自海西。腕足齐行拜两膝，繁骄不进蹈千蹄。䯱髵奋鬣时蹲踏，鼓怒骧身忽上跻。更有衔杯终宴曲，垂头掉尾醉如泥。
远听明君爱逸才，玉鞭金翅引龙媒。不因兹白人间有，定是飞黄天上来。影弄日华相照耀，喷含云色且徘徊。莫言阙下桃花舞，别有河中兰叶开。
大麦干枯小麦黄，妇人行泣夫走藏。东至集壁西梁洋，问谁腰镰胡与羌。岂无蜀兵三千人，部领辛苦江山长。安得如鸟有羽翅，托身白云还故乡。
小隐山人十洲客，莓苔为衣双耳白。青编为我忽降书，暮雨虹蜺一千尺。赤城门闭六丁直，晓日已烧东海色。朝天半夜闻玉鸡，星斗离离碍龙翼。
夙驾鸣鸾启阊阖，霓裳遥裔俨天津。五明霜纨开羽扇，百和香车动画轮。婉娈夜分能几许，靓妆冶服为谁新。片时欢娱自有极，已复长望隔年人。
皎皎宵月丽秋光，耿耿天津横复长。停梭且复留残纬，拂镜及早更新妆。彩凤齐驾初成辇，雕鹊填河已作梁。虽喜得同今夜枕，还愁重空明日床。
日日思归勤理鬓，朝朝伫望懒调梭。凌风宝扇遥临月，映水仙车远渡河。历历珠星疑拖珮，冉冉云衣似曳罗。通宵道意终无尽，向晓离愁已复多。
宝马权奇出未央，雕鞍照曜紫金装。春草初生驰上苑，秋风欲动戏长杨。鸣珂屡度章台侧，细蹀经向濯龙傍。徒令汉将连年去，宛城今已献名王。
万乘腾镳警岐路，百壶供帐饯离宫。御沟分水声难绝，广宴当歌曲易终。兴言共伤千里道，俯迹聊示五情同。良哉既深留帝念，沃化方有赞天聪。
一年抱怨嗟长别，七夕含态始言归。飘飘罗袜光天步，灼灼新妆鉴月辉。情催巧笑开星靥，不惜呈露解云衣。所叹却随更漏尽，掩泣还弄昨宵机。
我家吴会青山远，他乡关塞白云深。为许羁愁长下泪，那堪春色更伤心。惊鸟屡飞恒失侣，落花一去不归林。如何此日嗟迟暮，悲来还作白头吟。
芳晨丽日桃花浦，珠帘翠帐凤凰楼。蔡女菱歌移锦缆，燕姬春望上琼钩。新妆漏影浮轻扇，冶袖飘香入浅流。未减行雨荆台下，自比凌波洛浦游。
宸晖降望金舆转，仙路峥嵘碧涧幽。羽杖遥临鸾鹤驾，帷宫直坐凤麟洲。飞泉洒液恒疑雨，密树含凉镇似秋。老臣预陪悬圃宴，馀年方共赤松游。
乘时迎气正璿衡，灞浐烟氛向晚清。剪绮裁红妙春色，宫梅殿柳识天情。瑶筐彩燕先呈端，金缕晨鸡未学鸣。圣泽阳和宜宴乐，年年捧日向东城。
东郊风物正熏馨，素浐凫鹥戏绿汀。凤阁斜通平乐观，龙旗直逼望春亭。光风摇动兰英紫，淑气依迟柳色青。渭浦明晨修禊事，群公倾贺水心铭。
新年宴乐坐东朝，钟鼓铿锽大乐调。金屋瑶筐开宝胜，花笺彩笔颂春椒。曲池苔色冰前液，上苑梅香雪里娇。宸极此时飞圣藻，微臣窃抃预闻韶。
龙兴白水汉兴符，圣主时乘运斗枢。岸上䒠茸五花树，波中的皪千金珠。操环昔闻迎夏启，发匣先来瑞有虞。风色云光随隐见，赤云神化象江湖。
玉楼银榜枕严城，翠盖红旗列禁营。日映层岩图画色，风摇杂树管弦声。水边重阁含飞动，云里孤峰类削成。幸睹八龙游阆苑，无劳万里访蓬瀛。
飘飘瑞雪下山川，散漫轻飞集九埏。似絮还飞垂柳陌，如花更绕落梅前。影随明月团纨扇，声将流水杂鸣弦。共荷神功万庾积，终朝圣寿百千年。
金阙平明宿雾收，瑶池式宴俯清流。瑞凤飞来随帝辇，祥鱼出戏跃王舟。帷齐绿树当筵密，盖转缃荷接岸浮。如临窃比微臣惧，若济叨陪圣主游。
羽卫森森西向秦，山川历历在清晨。晴云稍卷寒岩树，宿雨能销御路尘。圣德由来合天道，灵符即此应时巡。遗贤一一皆羁致，犹欲高深访隐沦。
天启神龙生碧泉，泉水灵源浸迤延。飞龙已向珠潭出，积水仍将银汉连。岸傍花柳看胜画，浦上楼台问是仙。我后元符从此得，方为万岁寿图川。
幽郊昨夜阴风断，顿觉朝来阳吹暖。泾水桥南柳欲黄，杜陵城北花应满。长安昨夜寄春衣，短翮登兹一望归。闻道凯旋乘骑入，看君走马见芳菲。
洛阳城里花如雪，陆浑山中今始发。旦别河桥杨柳风，夕卧伊川桃李月。伊川桃李正芳新，寒食山中酒复春。野老不知尧舜力，酣歌一曲太平人。
逐臣北地承严谴，谓到南中每相见。岂意南中岐路多，千山万水分乡县。云摇雨散各翻飞，海阔天长音信稀。处处山川同瘴疠，自怜能得几人归。
青溪绿潭潭水侧，修竹婵娟同一色。徒生仙实凤不游，老死空山人讵识。妙年秉愿逃俗纷，归卧嵩丘弄白云。含情傲睨慰心目，何可一日无此君。
暧暧去尘昏灞岸，飞飞轻盖指河梁。云峰衣结千重叶，雪岫花开几树妆。深悲黄鹤孤舟远，独对青山别路长。却将分手霑襟泪，还用持添离席觞。
青门路接凤凰台，素浐宸游龙骑来。涧草自迎香辇合，岩花应待御筵开。文移北斗成天象，酒递南山作寿杯。此日侍臣将石去，共欢明主赐金回。
离宫秘苑胜瀛洲，别有仙人洞壑幽。岩边树色含风冷，石上泉声带雨秋。鸟向歌筵来度曲，云依帐殿结为楼。微臣昔忝方明御，今日还陪八骏游。
江雨朝飞浥细尘，阳桥花柳不胜春。金鞍白马来从赵，玉面红妆本姓秦。妒女犹怜镜中发，侍儿堪感路傍人。荡舟为乐非吾事，自叹空闺梦寐频。
至人□□识仙风，瑞霭丹光远郁葱。灵迹才辞周柱下，祥氛已入函关中。不从紫气台端候，何得青华观里逢。欲访乘牛求宝箓，愿随鹤驾遍瑶空。
澹荡春光满晓空，逍遥御辇入离宫。山河眺望云天外，台榭参差烟雾中。庭际花飞锦绣合，枝间鸟啭管弦同。即此欢娱齐镐宴，唯应率舞乐薰风。
凤城景色已含韶，人日风光倍觉饶。桂吐半轮迎此夜，蓂开七叶应今朝。鱼猜水冻行犹涩，莺喜春熙弄欲娇。愧奉登高摇彩翰，欣逢御气上丹霄。
主家山第接云开，天子春游动地来。羽骑参差花外转，霓旌摇曳日边回。还将石溜调琴曲，更取峰霞入酒杯。鸾辂已辞乌鹊渚，箫声犹绕凤皇台。
黄金瑞榜绛河隈，白玉仙舆紫禁来。碧树青岑云外耸，朱楼画阁水中开。龙舟下瞰鲛人室，羽节高临凤女台。遽惜欢娱歌吹晚，挥戈更却曜灵回。
羽盖龙旗下绝冥，兰除薜幄坐云扃。鸟和百籁疑调管，花发千岩似画屏。金灶浮烟朝漠漠，石床寒水夜泠泠。自然碧洞窥仙境，何必丹丘是福庭。
季冬除夜接新年，帝子王孙捧御筵。宫阙星河低拂树，殿廷灯烛上薰天。弹弦奏节梅风入，对局探钩柏酒传。欲向正元歌万寿，暂留欢赏寄春前。
毘陵震泽九州通，士女欢娱万国同。伐鼓撞钟惊海上，新妆袨服照江东。梅花落处疑残雪，柳叶开时任好风。火德云官逢道泰，天长地久属年丰。
今年游寓独游秦，愁思看春不当春。上林苑里花徒发，细柳营前叶漫新。公子南桥应尽兴，将军西第几留宾。寄语洛城风日道，明年春色倍还人。
二室三涂光地险，均霜揆日处天中。石泉石镜恒留月，山鸟山花竞逐风。周王久谢瑶池赏，汉主悬惭玉树宫。别有祥烟伴佳气，能随轻辇共葱葱。
恭闻帝里生灵沼，应报明君鼎业新。既协翠泉光宝命，还符白水出真人。此时舜海潜龙跃，此地尧河带马巡。独有前池一小雁，叨承旧惠入天津。
雕舆藻卫拥千官，仙洞灵谿访九丹。隐暧源花迷近路，参差岭竹扫危坛。重崖对耸霞文駮，瀑水交飞雨气寒。天洛宸襟有馀兴，裴回周矖驻归銮。
俗吏三年何足论，每将荣辱在朝昏。才微易向风尘老，身贱难酬知己恩。御苑残莺啼落日，黄山细雨湿归轩。回首汉家丞相府，昨来谁得扫重门。
铜龙晓辟问安回，金辂春游博望开。渭北晴光摇草树，终南佳气入楼台。招贤已得商山老，托乘还征邺下才。臣在东周独留滞，忻逢睿藻日边来。
洞口仙岩类削成，泉香石冷昼含清。龙旗画月中天下，凤管披云此地迎。树作帷屏阳景翳，芝如宫阙夏凉生。今朝出豫临悬圃，明日陪游向赤城。
金台隐隐陵黄道，玉辇亭亭下绛雰。千种冈峦千种树，一重岩壑一重云。花落风吹红的历，藤垂日晃绿葐蒀。五百里内贤人聚，愿陪阊阖侍天文。
管籥周移寰极里，乘舆望幸斗城𬮱。草根未结青丝缕，萝茑犹垂绿帔巾。鹊入巢中言改岁，燕衔书上道宜新。愿得长绳系取日，光临天子万年春。
句芒人面乘两龙，道是春神卫九重。彩胜年年逢七日，酴醿岁岁满千锺。宫梅间雪祥光遍，城柳含烟淑气浓。醉倒君前情未尽，愿因歌舞自为容。
灞涘长安恒近日，殷正腊月早迎新。池鱼戏叶仍含冻，宫女裁花已作春。向苑云疑承翠幄，入林风若起青𬞟。年年斗柄东无限，愿挹琼觞寿北辰。
九重楼阁半山霞，四望韶阳春未赊。侍跸妍歌临灞涘，留觞艳舞出京华。危竿竞捧中街日，戏马争衔上苑花。景色欢娱长若此，承恩不醉不还家。
鸾凤旌旗拂晓陈，鱼龙角抵大明辰。青韶既肇人为日，绮胜初成日作人。圣藻凌云裁柏赋，仙歌促宴摘梅春。垂旒一庆宜年酒，朝野俱欢荐寿新。
银河南渚帝城隅，帝辇平明出九衢。刻凤蟠螭凌桂邸，穿池叠石写蓬壶。琼箫暂下钧天乐，绮缀长悬明月珠。仙榜承恩争既醉，方知朝野更欢娱。
沧池漭沆帝城边，殊胜昆明凿汉年。夹岸旌旗疏辇道，中流箫鼓振楼船。云峰四起迎宸幄，水树千重入御筵。宴乐已深鱼藻咏，承恩更欲奏甘泉。
沁园佳丽夺蓬瀛，翠壁红泉绕上京。二圣忽从鸾殿幸，双仙正下凤楼迎。花含步辇空间出，树杂帷宫画里行。无路乘槎窥汉渚，徒知访卜就君平。
朱城待凤韶年至，碧殿疏龙淑气来。宝帐金屏人已帖，图花学鸟胜初裁。林香近接宜春苑，山翠遥添献寿杯。向夕凭高风景丽，天文垂耀象昭回。
金舆翠辇迎嘉节，御苑仙宫待献春。淑气初衔梅色浅，条风半拂柳墙新。天杯庆寿齐南岳，圣藻光辉动北辰。稍觉披香歌吹近，龙骖日暮下城𬮱。
拂露金舆丹斾转，凌晨黼帐碧池开。南山倒影从云落，北涧摇光写溜回。急桨争标排荇度，轻帆截浦触荷来。横汾宴镐欢无极，歌舞年年圣寿杯。
平阳金榜凤皇楼，沁水银河鹦鹉洲。彩仗遥临丹壑里，仙舆暂幸绿亭幽。前池锦石莲花艳，后岭香𬬻桂蘂秋。贵主称觞万年寿，还轻汉武济汾游。
禁苑韶年此日归，东郊道上转青旗。柳色梅芳何处所，风前雪里觅芳菲。开冰池内鱼新跃，剪彩花间燕始飞。欲识王游布阳气，为观天藻竞春晖。
暮春春色最便妍，苑里花开列御筵。商山积翠临城起，浐水浮光共幕连。莺藏嫩叶歌相唤，蝶碍芳丛舞不前。欢娱节物今如此，愿奉宸游亿万年。
主家别墅帝城隈，无劳海上觅蓬莱。沓石悬流平地起，危楼曲阁半天开。庭莎作荐舞行出，浦树相将歌棹回。此日风光与形胜，衹言作伴圣词来。
苍龙阙下天泉池，轩驾来游箫管吹。缘堤夏筿萦不散，冒水新荷卷复披。帐殿疑从画里出，楼船直在镜中移。自然东海神仙处，何用西昆辙迹疲。
主第山门起灞川，宸游风景入初年。凤皇楼下交天仗，乌鹊桥头敞御筵。往往花间逢彩石，时时竹里见红泉。今朝扈跸平阳馆，不羡乘槎云汉边。
东望望春春可怜，更逢晴日柳含烟。宫中下见南山尽，城上平临北斗悬。细草遍承回辇处，轻花微落奉觞前。宸游对此欢无极，鸟哢声声入管弦。
疏龙磴道切昭回，建凤旗门绕帝台。七叶仙蓂依月吐，千株御柳拂烟开。初年竞贴宜春胜，长命先浮献寿杯。是日皇灵知窃幸，群心就捧大明来。
骎骎羽骑历城池，帝女楼台向晚披。雾洒旌旗云外出，风回岩岫雨中移。当轩半落天河水，绕径全低月树枝。箫鼓宸游陪宴日，和鸣双凤喜来仪。
东岳封回宴洛京，西墉通晚会公卿。楼台绝胜宜春苑，灯火还同不夜城。正睹人间朝市乐，忽闻天上管弦声。酺来万舞群臣醉，喜戴千年圣主明。
西京凤邸跃龙泉，佳气休光镇在天。轩后雾图今已得，秦王水剑昔常传。恩鱼不入昆明钓，瑞鹤长如太液仙。愿侍巡游同旧里，更闻箫鼓济楼船。
翠辇红旗出帝京，长杨鄠杜昔知名。云山一一看皆美，竹树萧萧画不成。羽骑将过持袂拂，香车欲度卷帘行。汉家曾草巡游赋，何似今来应圣明。
昔日尝闻公主第，今时变作列仙家。池傍坐客穿丛筿，树下游人扫落花。雨雪长疑向函谷，山泉直似到流沙。君还洛邑分明记，此处同来阅岁华。
直省清华接建章，向来无事日犹长。花间燕子栖𫛛鹊，竹下鹓雏绕凤皇。内史通宵承紫诰，中人落晚爱红妆。别离不惯无穷忆，莫误卿卿学太常。
双流脉脉锦城开，追饯年年往复回。秪道歌谣迎半刺，徒闻礼数揖中台。黄莺急啭春风尽，斑马长嘶落景催。莫怆分飞岐路别，还当奏最掖垣来。
子推山上歌龙罢，定国门前结驷来。始睹元昆锵玉至，旋闻季子佩刀回。晴花处处因风起，御柳条条向日开。自有长筵欢不极，还将彩服咏南陔。
蜀王望蜀旧台前，九日分明见一川。北料乡关方自此，南辞城郭复依然。青松系马攒岩畔，黄菊留人籍道边。自昔登临湮灭尽，独闻忠孝两能传。
灵沼萦回邸第前，浴日涵春写曙天。始见龙台升凤阙，应如霄汉起神泉。石匮渚傍还启圣，桃李初生更有仙。欲化帝图从此受，正同河变一千年。
龙池初出此龙山，常经此地谒龙颜。日日芙蓉生夏水，年年杨柳变春湾。尧坛宝匣馀烟雾，舜海渔舟尚往还。愿似飘飖五云影，从来从去九天关。
帝宅王家大道边，神马潜龙涌圣泉。昔日昔时经此地，看来看去渐成川。歌台舞榭宜正月，柳岸梅洲胜往年。莫疑波上春云少，祗为从龙直上天。
夹道传呼翊翠虬，天回日转御芳洲。青潭晓霭笼仙跸，红屿晴花隔彩旒。香溢金杯环广坐，声传妓舸匝中流。群臣相庆嘉鱼乐，共哂横汾歌吹秋。
碧淀红涔崿嶂间，淙嵌洑岨洊成湾。琪树琁娟花未落，银芝窋䆛露初还。八风行殿开仙榜，七景飞舆下石关。张茑席云平圃䜩，焜煌金记蕴名山。
此地岩壑数千重，吾君驾鹤□乘龙。掩暎叶光含翡翠，参差石影带芙蓉。白日将移冲叠𪩘，玄云欲度碍高峰。对酒鸣琴追野趣，时闻清吹入长松。
六龙骧首晓骎骎，七圣陪轩集颍阴。千丈松萝交翠幕，一丘山水当鸣琴。青鸟白云王母使，垂藤断葛野人心。山中日暮幽岩下，泠然香吹落花深。
云车遥裔三珠树，帐殿交阴八桂丛。磵险泉声疑度雨，川平桥势若晴虹。叔夜弹琴歌白雪，孙登长啸韵清风。即此陪欢游阆苑，无劳辛苦向崆峒。
玉洞幽寻更是天，朱霞绿景镇韶年。飞花藉藉迷行路，啭鸟遥遥作管弦。雾隐长林成翠幄，风吹细雨即虹泉。此中碧酒恒参圣，浪道昆山别有仙。
山中别有神仙地，屈曲幽深碧涧垂。岩前暂驻黄金辇，席上还飞白玉卮。远近风泉俱合杂，高低云石共参差。林壑偏能留睿赏，长天莫遽下丹曦。
九旗云布临嵩室，万骑星陈集颍川。瑞液含滋登禹膳，飞流荐响入虞弦。山扉野径朝花积，帐殿帷宫夏叶连。微臣献寿迎千寿，愿奉尧年倚万年。
梓泽年光往复来，杜霸游人去不回。若非载笔登麟阁，定是吹箫伴凤台。路傍桃李花犹嫩，波上芙蕖叶未开。分明寄语长安道，莫教留滞洛阳才。
北堂红草盛䒠茸，南湖碧水照芙蓉。朝游暮起金花尽，渐觉罗裳珠露浓。自惜妍华三五岁，已叹关山千万重。人情一去无还日，欲赠怀芳怨不逢。
忆昔江南年盛时，平生怨在长洲曲。冠盖星繁江水上，冲风摽落洞庭渌。落花两袖红纷纷，朝霞高阁洗晴云。谁言此处婵娟子，珠玉为心以奉君。
清洛浮桥南渡头，天晶万里散华洲。晴看石濑光无数，晓入寒潭浸不流。微云一点曙烟起，南陌憧憧遍行子。欲将此意与君论，复道秦关尚千里。
去年六月西河西，今年六月北河北。沙场碛路何为尔，重气轻生知许国。人生在世能几时，壮年征战髪如丝。会待安边报明主，作颂封山也未迟。
别馆芳菲上苑东，飞花澹荡御筵红。城临渭水天河静，阙对南山雨露通。绕殿流莺凡几树，当蹊乱蝶许多丛。春园既醉心和乐，共识皇恩造化同。
灵池月满直城隈，黻帐天临御路开。东沼初阳疑吐出，南山晓翠若浮来。鱼龙百戏纷容与，凫鹢双舟较溯洄。愿似金堤青草馥，长承瑶水白云杯。
禁林艳裔发青阳，春望逍遥出画堂。雨洗亭皋千亩绿，风吹梅李一园香。鹤飞不去随青管，鱼跃翻来入彩航。睿赏欢承天保定，遒文更睹日重光。
温泉启蛰气氛氲，渭浦归鸿日数群。骑仗联联环北极，鸣笳步步引南熏。松间彩殿笼佳气，山上朱旗绕瑞云。不知远梦华胥国，何如亲奉帝尧君。
凤皇楼下对天泉，鹦鹉洲中匝管弦。旧识平阳佳丽地，今逢上巳盛明年。舟将水动千寻日，幕共林横两岸烟。不降玉人观禊饮，谁令醉舞拂宾筵。
三阳丽景早芳辰，四序嘉园物候新。梅花百般障行路，垂柳千条暗回津。鸟惊直为飞风叶，鱼跃都由怯岸人。唯愿圣主南山寿，何愁不赏万年春。
金天诞圣千秋节，玉醴还分万寿觞。试听紫骝歌乐府，何如𫘧骥舞华冈。连𬸣势出鱼龙变，躞蹀骄生鸟兽行。岁岁相传指树日，翩翩来伴庆云翔。
圣皇至德与天齐，天马来仪自海西。腕足徐行拜两膝，繁骄不进踏千蹄。髬髵奋鬣时蹲踏，鼓怒骧身忽上跻。更有衔杯终宴曲，垂头掉尾醉如泥。
远听明君爱逸才，玉鞭金翅引龙媒。不因兹白人间有，定是飞黄天上来。影弄日华相照耀，喷含云色且裴徊。莫言阙下桃花舞，别有河中兰叶开。
江上春来早可观，巧将春物妒馀寒。水苔共绕留乌石，花鸟争开鬬鸭栏。佩胜芳辰日渐暖，然灯美夜月初圆。意随北雁云飞去，直待南州蕙草残。
空山寂历道心生，虚谷迢遥野鸟声。禅室从来尘外赏，香台岂是世中情。云间东岭千寻出，树里南湖一片明。若使巢由知此意，不将萝薜易簪缨。
去岁荆南梅似雪，今年蓟北雪如梅。共知人事何常定，且喜年华去复来。边镇戍歌连夜动，京城燎火彻明开。遥遥西向长安日，愿上南山寿一杯。
主第岩扃架鹊桥，天门阊阖降鸾镳。历乱旌旗转云树，参差台榭入烟霄。林间花杂平阳舞，谷里莺和弄玉箫。已陪沁水追欢日，行奉茅山访道朝。
平阳馆外有仙家，沁水园中好物华。地出东郊回日御，城临南斗度云车。风泉韵绕幽林竹，雨霰光摇杂树花。已庆时来千亿寿，还言日暮九重赊。
神池泛滥水盈科，仙跸纡徐步辇过。纵棹洄沿萍溜合，开轩眺赏麦风和。潭鱼在藻供游咏，谷鸟含樱入赋歌。寄语乘槎溟海客，回头来此问天河。
金舆玉辇背三条，水阁山楼望九霄。野外初迷七圣道，河边忽睹二灵桥。悬冰滴滴依虬箭，清吹泠泠杂凤箫。回晚平阳歌舞合，前溪更转木兰桡。
东城结宇敞千寻，北阙回舆具四临。丽日祥烟承罕毕，轻荑弱草藉衣簪。秦商重沓云岩近，河渭萦纡雾壑深。谬接鹓鸿陪赏乐，还欣鱼鸟遂飞沈。
诘旦行春上苑中，凭高却下大明宫。千年执象寰瀛泰，七日为人庆赏隆。铁凤曾𬸣摇瑞雪，铜乌细转入祥风。此时朝野欢无算，此岁云天乐未穷。
星分邑里四人居，水洊源流万顷馀。魏国君王称象处，晋家蕃邸化龙初。青蒲暂似游梁马，绿藻还疑宴镐鱼。自有神灵滋液地，年年云物史官书。
天游龙辇驻城𬮱，上苑迟光晚更新。瑶台半入黄山路，玉槛傍临玄霸津。梅香欲待歌前落，兰气先过酒上春。幸预柏台称献寿，愿陪千亩及农晨。
皇女璚台天汉浔，星桥月宇构山林。飞萝半拂银题影，瀑布环流玉砌阴。菊浦香随鹦鹉泛，箫楼韵逐凤凰吟。瑶池驻跸恩方久，璧月无文兴转深。
和风助律应韶年，清跸乘高入望仙。花笑莺歌迎帝辇，云披日霁俯皇川。南山近压仙楼上，北斗平临御扆前。一奉恩荣同镐宴，空知率舞听薰弦。
银榜重楼出雾开，金舆步辇向天来。泉声迥入吹箫曲，山势遥临献寿杯。帝女含笑流飞电，乾文动色象昭回。诚愿北极拱尧日，微臣抃舞咏康哉。
九春风景足林泉，四面云霞敞御筵。花镂黄山绣作苑，草图玄灞锦为川。飞觞竞醉心回日，走马争先眼著鞭。喜奉仙游归路远，直言行乐不言旋。
主家园囿极新规，帝郊游豫奉天仪。欢宴瑶台镐京集，赏赐铜山蜀道移。曲阁交映金精板，飞花乱下珊瑚枝。借问今朝八龙驾，何如昔日望仙池。
玄籥飞灰出洞房，青郊迎气肇初阳。仙舆暂下宜春苑，御醴行开荐寿觞。映水轻苔犹隐绿，缘堤弱柳未舒黄。唯有裁花饰簪鬓，恒随圣藻狎年光。
彩仗雕舆俯碧浔，行春御气发皇心。摇风细柳萦驰道，映日轻花出禁林。遍野园亭开帟幕，连堤草树狎衣簪。谬参西掖霑尧酒，愿沐南薰解舜琴。
日宇千门平旦开，天容万象列昭回。三阳候节金为胜，百福迎祥玉作杯。就暖风光偏著柳，辞寒雪影半藏梅。何幸得参词赋职，自怜终乏马卿才。
主家台沼胜平阳，帝幸欢娱乐未央。掩映雕窗交极浦，参差绣户绕回塘。泉声百处传歌曲，树影千重对舞行。圣酒一霑何以报，唯欣颂德奉时康。
东郊暂转迎春仗，上苑初飞行庆杯。风射蛟冰千片断，气冲鱼钥九关开。林中觅草才生蕙，殿里争花并是梅。歌吹衔恩归路晚，栖乌半下凤城来。
拂旦鸡鸣仙卫陈，凭高龙首帝城春。千官黼帐杯前寿，百福香奁胜里人。山鸟初来犹怯啭，林花未发已偷新。天文正应韶光转，设报悬知用此辰。
主家山第早春归，御辇春游绕翠微。买地铺金曾作埒，寻河取石旧支机。云间树色千花满，竹里泉声百道飞。自有神仙鸣凤曲，并将歌舞报恩晖。
芳郊绿野散春晴，复道离宫烟雾生。杨柳千条花欲绽，蒲萄百丈蔓初萦。林香酒气元相入，鸟啭歌声各自成。定是风光牵宿醉，来晨复得幸昆明。
皇家贵主好神仙，别业初开云汉边。山出尽如鸣凤岭，池成不让饮龙川。妆楼翠幌教春住，舞阁金铺借日悬。敬从乘舆来此地，称觞献寿乐钧天。
龙池跃龙龙已飞，龙德先天天不违。池开天汉分黄道，龙向天门入紫微。邸第楼台多气色，君王凫雁有光辉。为报寰中百川水，来朝此地莫东归。
碧水澄潭暎远空，紫云香驾御微风。汉家城阙疑天上，秦地山川似镜中。向浦回舟萍已绿，分林蔽殿槿初红。古来徒羡横汾赏，今日宸游圣藻雄。
红楼疑见白毫光，寺逼宸居福盛唐。支遁爱山情谩切，昙摩泛海路空长。经声夜息闻天语，炉气晨飘接御香。谁谓此中难可到，自怜深院得徊翔。
南方归去再生天，内殿今年异昔年。见辟乾坤新定位，看题日月更高悬。行随香辇登仙路，坐近炉烟讲法筵。自喜恩深陪侍从，两朝长在圣人前。
金舆旦下绿云衢，彩殿晴临碧涧隅。溪水泠泠杂行漏，山烟片片绕香炉。仙人六膳调神鼎，玉女三浆捧帝壶。自惜汾阳纡道驾，无如太室览真图。
卢家少妇郁金堂，海燕双栖玳瑁梁。九月寒砧催木叶，十年征戍忆辽阳。白狼河北音书断，丹凤城南秋夜长。谁谓含愁独不见，更教明月照流黄。
天津御柳碧遥遥，轩骑相从半下朝。行乐光辉寒食借，太平歌舞晚春饶。红妆楼下东回辇，青草洲边南渡桥。坐见司空扫西第，看君侍从落花朝。
主第山门起灞川，宸游风景入初年。凤皇楼下交天仗，乌鹊桥头敞御筵。往往花间逢彩石，时时竹里见红泉。今朝扈跸平阳馆，不羡乘槎云汉边。
南渡轻冰解渭桥，东方树色起招摇。天子迎春取今夜，王公献寿用明朝。殿上灯人争烈火，宫中侲子乱驱妖。宜将岁酒调神药，圣祚千春万国朝。
銮舆羽驾直城隈，帐殿旌门此地开。皎洁灵潭图日月，参差画舸结楼台。波摇岸影随桡转，风送荷香逐酒来。愿奉圣情欢不极，长游云汉几昭回。
銮辂青旗下帝台，东郊上苑望春来。黄莺未解林间啭，红蘂先从殿里开。画阁条风初变柳，银塘曲水半含苔。欣逢睿藻光韶律，更促霞觞畏景催。
宝契无为属圣人，雕舆出幸玩芳辰。平楼半入南山雾，飞合旁临东墅春。夹路秾花千树发，垂轩弱柳万条新。处处风光今日好，年年愿奉属车尘。
主第岩扃驾鹊桥，天门阊阖降鸾镳。历乱旌旗转云树，参差台榭入烟霄。林间花杂平阳舞，谷里莺和弄玉箫。已陪沁水追欢日，行奉茅山访道朝。
六龙齐轸御朝曦，双鹢维舟下绿池。飞观仰看云外耸，浮桥直见海中移。灵泉巧凿天孙渚，孝笋能抽帝女枝。幸愿一生同草树，年年岁岁乐于斯。
西郊窈窕凤皇台，北渚平明法驾来。匝地金声初度曲，周堂玉溜好传杯。湾路分游画舟转，岸门相向碧亭开。微臣此时承宴乐，髣髴疑从星汉回。
诘旦重门闻警跸，传言太主奏山林。是日回舆罗万骑，此时欢喜赐千金。鹭羽凤箫参乐曲，荻园竹径接帷阴。手舞足蹈方无已，万年千岁奉薰琴。
代邸东南龙跃泉，清漪碧浪远浮天。楼台影就波中出，日月光疑镜里悬。雁沼洄流成舜海，龟书荐社应尧年。大川既济惭为楫，报德空思奉细涓。
琼殿含光映早轮，玉鸾严跸望初晨。池开冻水仙宫丽，树发寒花禁苑新。佳气裴回笼细网，残霙淅沥染轻尘。良时荷泽皆迎胜，穷谷晞阳犹未春。
晨跸凌高转翠旌，春楼望远背朱城。忽排花上游天苑，却坐云边看帝京。百草香心初罥蝶，千林嫩叶始藏莺。幸同葵藿倾阳早，愿比盘根应候荣。
乾坤启圣吐龙泉，泉水年年胜一年。始看鱼跃方成海，即睹飞龙利在天。洲渚遥将银汉接，楼台直与紫微连。休气荣光恒不散，悬知此地是神仙。
秋来林下不知春，一种佳游事也均。绛叶从朝飞著夜，黄花开日未成旬。将曛陌树频惊鸟，半醉归途数问人。城远登高倂九日，茱萸凡作几年新。
花源药屿凤城西，翠幕纱窗莺乱啼。昨夜蒲萄初上架，今朝杨柳半垂堤。片片仙云来渡水，双双燕子共衔泥。请语东风催后骑，倂将歌舞向前谿。
天行云从指骊宫，浴日馀波锡诏同。彩殿氤氲拥香溜，纱窗宛转闭和风。来将兰气冲皇泽，去引星文捧碧空。自怜遇坎便能止，愿托仙槎路未通。
别馆春还淑气催，三宫路转凤皇台。云飞北阙轻阴散，雨歇南山积翠来。御柳遥随天仗发，林花不待晓风开。已知圣泽深无限，更喜年芳入睿才。
传闻银汉支机石，复见金舆出紫微。织女桥边乌鹊起，仙人楼上凤皇飞。流风入座飘歌扇，瀑水侵阶溅舞衣。今日还同犯牛斗，乘槎共逐海潮归。
都邑西楼芳树间，逶迤霁色遶江山。山月夜从公署出，江云晚对讼庭还。谁知春色朝朝好，二月飞花满江草。一见湖边杨柳风，遥忆青青洛阳道。
扁舟夜入江潭泊，露白风高气萧索。富春渚上潮未还，天姥岑边月初落。烟水茫茫多苦辛，更闻江上越人吟。洛阳城阙何时见，西北浮云朝暝深。
春路逶迤花柳前，孤舟晚泊就人烟。东山白云不可见，西陵江月夜娟娟。春江夜尽潮声度，征帆遥从此中去。越国山川看渐无，可怜愁思江南树。
天津御柳碧遥遥，轩骑相从半下朝。行乐光辉寒食借，太平歌舞晚春饶。红妆楼下东郊道，青草洲边南渡桥。坐见司空扫西第，看君侍从落花朝。
忽睹云间数雁回，更逢山上正花开。河边淑气迎芳草，林下轻风待落梅。秋宪府中高唱入，春卿署里和歌来。共言东阁招贤地，自有西征谢傅才。
两宫斋祭近登临，雨雪纷纷天昼阴。祗为经寒无瑞色，顿教正月满春林。蓬莱北上旌门暗，花萼南归马迹深。自有三农歌帝力，还将万庾荅尧心。
北斗横天夜欲阑，愁人倚月思无端。忽闻画阁秦筝逸，知是邻家赵女弹。曲成虚忆青蛾敛，调急遥怜玉指寒。银锁重关听未辟，不如眠去梦中看。
匡庐旧业是谁主，吴越新居安此生。白发数茎归未得，青山一望计还成。鸦翻枫叶夕阳动，鹭立芦花秋水明。从此舍舟何所诣，酒旗歌扇正相迎。
长安客舍热如煮，无个茗糜难御暑。空摇白团其谛苦，欲向缥囊还归旅。江乡鲭鲊不寄来，秦人汤饼那堪许。不如侬家任挑达，草𪨗捞虾富春渚。
清溪一道穿桃李，演漾绿蒲涵白芷。溪上人家凡几家，落花半落东流水。蹴鞠屡过飞鸟上，秋千竞出垂杨里。少年分日作遨游，不用清明兼上巳。
渭水自萦秦塞曲，黄山旧遶汉宫斜。銮舆迥出千门柳，阁道回看上苑花。云里帝城双凤阙，雨中春树万人家。为乘阳气行时令，不是宸游玩物华。
欲笑周文歌宴镐，遥轻汉武乐横汾。岂知玉殿生三秀，讵有铜池出五云。陌上尧樽倾北斗，楼前舜乐动南薰。共欢天意同人意，万岁千秋奉圣君。
帝子远辞丹凤阙，天书遥借翠微宫。隔窗云雾生衣上，卷幔山泉入镜中。林下水声喧语笑，岩间树色隐房栊。仙家未必能胜此，何事吹笙向碧空。
绛帻鸡人送晓筹，尚衣方进翠云裘。九天阊阖开宫殿，万国衣冠拜冕旒。日色才临仙掌动，香烟欲傍衮龙浮。朝罢须裁五色诏，佩声归向凤池头。
汉主离宫接露台，秦川一半夕阳开。青山尽是朱旗绕，碧涧翻从玉殿来。新丰树里行人度，小苑城边猎骑回。闻道甘泉能献赋，悬知独有子云才。
名儒待诏满公车，才子为郎典石渠。莲花法藏心悬悟，贝叶经文手自书。楚词共许胜杨马，梵字何人辨鲁鱼。故旧相望在三事，愿君莫厌承明庐。
何幸含香奉至尊，多惭未报主人恩。草木尽能酬雨露，荣枯安敢问乾坤。仙郎有意怜同舍，丞相无私断埽门。扬子解嘲徒自遣，冯唐已老复何论。
洞门高阁霭馀辉，桃李阴阴柳絮飞。禁里疏钟官舍晚，省中啼鸟吏人稀。晨摇玉佩趋金殿，夕奉天书拜琐闱。强欲从君无那老，将因卧病解朝衣。
居延城外猎天骄，白草连山野火烧。暮云空碛时驱马，秋日平原好射雕。护羌校尉朝乘障，破虏将军夜渡辽。玉靶角弓珠勒马，汉家将赐霍嫖姚。
忽蒙汉诏还冠冕，始觉殷王解网罗。日比皇明犹自暗，天齐圣寿未云多。花迎喜气皆知笑，鸟识欢心亦解歌。闻道百城新佩印，还来双阙共鸣珂。
仙官欲往九龙潭，旄节朱幡倚石龛。山压天中半天上，洞穿江底出江南。瀑布杉松常带雨，夕阳苍翠忽成岚。借问迎来双白鹤，已曾衡岳送苏耽。
明到衡山与洞庭，若为秋月听猿声。愁看北渚三湘远，恶说南风五两轻。青草瘴时过夏口，白头浪里出湓城。长沙不久留才子，贾谊何须吊屈平。
无着天亲弟与兄，嵩丘兰若一峰晴。食随鸣磬巢乌下，行踏空林落叶声。迸水定侵香案湿，雨花应共石床平。深洞长松何所有，俨然天竺古先生。
桃源一向绝风尘，柳市南头访隐沦。到门不敢题凡鸟，看竹何须问主人。城上青山如屋里，东家流水入西邻。闭户著书多岁月，种松皆老作龙鳞。
酌酒与君君自宽，人情翻覆似波澜。白首相知犹按剑，朱门先达笑弹冠。草色全经细雨湿，花枝欲动春风寒。世事浮云何足问，不如高卧且加餐。
不到东山向一年，归来才及种春田。雨中草色绿堪染，水上桃花红欲然。优娄比丘经论学，伛偻丈人乡里贤。披衣倒屣且相见，相欢语笑衡门前。
无才不敢累明时，思向东谿守故篱。岂厌尚平婚嫁早，却嫌陶令去官迟。草间蛩响临秋急，山里蝉声薄暮悲。寂寞柴门人不到，空林独与白云期。
积雨空林烟火迟，蒸藜炊黍饷东菑。漠漠水田飞白鹭，阴阴夏木啭黄鹂。山中习静观朝槿，松下清斋折露葵。野老与人争席罢，海鸥何事更相疑。
上兰门外草萋萋，未央宫中花里栖。亦有相随过御苑，不知若个向金堤。入春解作千般语，拂曙能先百鸟啼。万户千门应觉晓，建章何必听鸣鸡。
恨不逢君出荷蓑，青松白屋更无他。陶令五男曾不有，蒋生三径枉相过。芙蓉曲沼春流满，薜荔成帷晚霭多。闻说桃源好迷客，不如高卧眄庭柯。
未央朝谒正逶迤，天上樱桃锡此时。朱实初传九华殿，繁花旧杂万年枝。未胜晏子江南橘，莫比潘家大谷梨。闻道令人好颜色，神农本草自应知。
莲花梵字本从天，华省仙郎早悟禅。三点成伊犹有想，一观如幻自忘筌。为文已变当时体，入用还推间气贤。应同罗汉无名欲，故作冯唐老岁年。
高山代郡东接燕，雁门胡人家近边。解放胡鹰逐塞鸟，能将代马猎秋田。山头野火寒多烧，雨里孤峰湿作烟。闻道辽西无鬬战，时时醉向酒家眠。
长安城中月如练，家家此夜持针线。仙裙玉佩空自知，天上人间不相见。长信深阴夜转幽，瑶堦金阁数萤流。班姬此夕愁无限，河汉三更看斗牛。
昔人已乘白云去，此地空馀黄鹤楼。黄鹤一去不复返，白云千载空悠悠。晴川历历汉阳树，春草萋萋鹦鹉洲。日暮乡关何处是，烟波江上使人愁。
岧嶤太华俯咸京，天外三峰削不成。武帝祠前云欲散，仙人掌上雨初晴。河山北枕秦关险，驿树西连汉畤平。借问路傍名利客，无如此处学长生。
燕台一望客心惊，箫鼓喧喧汉将营。万里寒光生积雪，三边曙色动危旌。沙场烽火连胡月，海畔云山拥蓟城。少小虽非投笔吏，论功还欲请长缨。
并抽新笋色渐绿，迥出空林双碧玉。春风解箨雨润根，一枝半叶清露痕。为君当面拂云日，孤生四远何足论。再三抱此怅为别，嵩洛故人与之说。
爱君双柽一树奇，千叶齐生万叶垂。长头拂石带烟雨，独立空山人莫知。攒青蓄翠阴满屋，紫穗红英曾断目。洛阳墨客游云间，若到麻源第三谷。
种橙夹阶生得地，细叶隔帘见双翠。抽条向长未及肩，泉水遶根日三四。青青何必楚人家，带雨凝烟新著花。永愿香炉洒甘露，夕阳时映东枝斜。
流澌腊月下河阳，草色新年发建章。秦地立春传太史，汉宫题柱忆仙郎。归鸿欲度千门雪，侍女新添五夜香。早晚荐雄文似者，故人今已赋长杨。
新加大邑绶仍黄，近与单车去洛阳。顾眄一过丞相府，风流三接令公香。南川粳稻花侵县，西岭云霞色满堂。共道进贤蒙上赏，看君几岁作台郎。
朝闻游子唱离歌，昨夜微霜初渡河。鸿雁不堪愁里听，云山况是客中过。关城树色催寒近，御苑砧声向晚多。莫见长安行乐处，空令岁月易蹉跎。
知君官属大司农，诏幸骊山职事雄。岁发金钱供御府，昼看仙液注离宫。千岩曙雪旌门上，十月寒花辇路中。不睹声明与文物，自伤流滞去关东。
花宫仙梵远微微，月隐高城钟漏稀。夜动霜林惊落叶，晓闻天籁发清机。萧条已入寒空静，飒沓仍随秋雨飞。始觉浮生无住著，顿令心地欲皈依。
远公遁迹庐山岑，开士幽居祇树林。片石孤峰窥色相，清池皓月照禅心。指挥如意天花落，坐卧闲房春草深。此外俗尘都不染，惟馀玄度得相寻。
物在人亡无见期，闲庭系马不胜悲。窗前绿竹生空地，门外青山如旧时。怅望秋天鸣坠叶，巑岏枯柳宿寒鸱。忆君泪落东流水，岁岁花开知为谁。
不敢要君征亦起，致君全得似唐虞。谠言昨叹离天听，新象今闻入县图。琴锁坏窗风自响，鹤归乔木隐难呼。学书弟子何人在，点检犹存谏草无。
新丰主人新酒熟，旧客还归旧堂宿。满酌香含北砌花，盈尊色泛南轩竹。云散天高秋月明，东家少女解秦筝。醉来忘却巴陵道，梦中疑是洛阳城。
桑柘悠悠水蘸堤，晚风晴景不妨犂。高机犹织卧蚕子，下坂饥逢饷馌妻。杏色满林羊酪熟，麦凉浮垅雉媒低。生时乐死皆由命，事在皇天志不迷。
祝融之峰紫云衔，翠如何其雪崭嵓。邑西有路缘石壁，我欲从之卧穹嵌。鱼有心兮脱网罟，江无人兮鸣枫杉。王君飞舄仍未去，苏耽宅中意遥缄。
青山远近带皇州，霁景重阳上北楼。雨歇亭皋仙菊润，霜飞天苑御梨秋。茱萸插鬓花宜寿，翡翠横钗舞作愁。谩说陶潜篱下醉，何曾得见此风流。
江上巍巍万岁楼，不知经历几千秋。年年喜见山长在，日日悲看水独流。猿狖何曾离暮岭，鸬鹚空自泛寒洲。谁堪登望云烟里，向晚茫茫发旅愁。
井底玉冰洞地明，琥珀辘轳青丝索。仙人骑凤披彩霞，挽上银瓶照天阁。黄金作身双飞龙，口衔明月喷芙蓉。一时渡海望不见，晓上青楼十二重。
辘轳井上双梧桐，飞鸟衔花日将没。深闺女儿莫愁年，玉指泠泠怨金碧。石榴裙裾蛱蝶飞，见人不语颦蛾眉。青丝素丝红绿丝，织成锦衾当为谁。
西施谩道浣春纱，碧玉今时鬬丽华。眉黛夺将萱草色，红裙妒杀石榴花。新歌一曲令人艳，醉舞双眸敛鬓斜。谁道五丝能续命，却令今日死君家。
金络青骢白玉鞍，长鞭紫陌野游盘。朝驱东道尘恒灭，暮到河源日未阑。汗血每随边地苦，蹄伤不惮陇阴寒。君能一饮长城窟，为报天山行路难。
谪居为别倍伤情，何事从戎独远行。千里按图收故地，三军罢战及春耕。江天渺渺鸿初去，漳水悠悠草欲生。莫学仲连逃海上，田单空愧取聊城。
送君卮酒不成欢，幼女辞家事伯鸾。桃叶宜人诚可咏，柳花如雪若为看。心怜稚齿鸣环去，身愧衰颜对玉难。惆怅暮帆何处落，青山无限水漫漫。
长安此去欲何依，先达谁当荐陆机。日下凤翔双阙迥，雪中人去二陵稀。舟从故里难移棹，家住寒塘独掩扉。临水自伤流落久，赠君空有泪霑衣。
宜阳出守新恩至，京口因家始愿违。五柳闭门高士去，三苗按节远人归。月明江路闻猿断，花暗山城见吏稀。惟有郡斋窗里岫，朝朝空对谢玄晖。
异乡流落频生子，几许悲欢并在身。欲并老容羞白发，每看儿戏忆青春。未知门户谁堪主，且免琴书别与人。何幸暮年方有后，举家相对却霑巾。
青春衣绣共称宜，白首垂丝恨不遗。江上几回今夜月，镜中无复少年时。生还北阙谁相引，老向南邦众所悲。岁岁任他芳草绿，长沙未有定归期。
青阳振蛰初颁历，白首衔冤欲问天。绛老更能经几岁，贾生何事又三年。愁占蓍草终难决，病对椒花倍自怜。若道平分四时气，南枝为底发春偏。
生涯岂料承优诏，世事空知学醉歌。江上月明胡雁过，淮南木落楚山多。寄身且喜沧洲近，顾影无如白发何。今日龙钟人共弃，愧君犹遣慎风波。
洞庭何处雁南飞，江菼苍苍客去稀。帆带夕阳千里没，天连秋水一人归。黄花裛露开沙岸，白鸟衔鱼上钓矶。岐路相逢无可赠，老年空有泪霑衣。
禅客无心杖锡还，沃洲深处草堂闲。身随敝屦经残雪，手绽寒衣入旧山。独向青溪依树下，空留白日在人间。那堪别后长相忆，云木苍苍但闭关。
若为天畔独归秦，对水看山欲暮春。穷海别离无限路，隔河征战几归人。长安万里传双泪，建德千峰寄一身。想到邮亭愁驻马，不堪西望见风尘。
山城迢遰敞高楼，露冕吹铙居上头。春草连天随北望，夕阳浮水共东流。江田漠漠全吴地，野树苍苍故蒋州。王粲尚为南郡客，别来何处更销忧。
缙云讵比长沙远，出牧犹承明主恩。城对寒山开画戟，路飞秋叶转朱轓。江潮淼淼连天望，旌斾悠悠上岭翻。萧索庭槐空闭合，旧人谁到翟公门。
叹逝翻悲有此身，禅房寂寞见流尘。多时行径空秋草，几日浮生哭故人。风竹自吟遥入磬，雨花随泪共霑巾。残经窗下依然在，忆得山中问许询。
柴门草舍绝风尘，空谷耕田学子真。泉咽恐劳经陇底，山深不觉有秦人。手栽松树苍苍老，身卧桃园寂寂春。唯有胡麻当鸡黍，白云来往未嫌贫。
故人留镜无归处，今日怀君试暂窥。岁久岂堪尘自入，夜长应待月相随。空怜琼树曾临匣，犹见菱花独映池。所恨平生还不早，如今始挂陇头枝。
淮南摇落客心悲，涢水悠悠怨别离。早雁初辞旧关塞，秋风先入古城池。腰章建隼皇恩赐，露冕临人白发垂。惆怅恨君先我去，汉阳耆老忆旌麾。
建牙吹角不闻喧，三十登坛众所尊。家散万金酬士死，身留一剑答君恩。渔阳老将多回席，鲁国诸生半在门。白马翩翩春草细，郊原西去猎平原。
龙骧校猎邵陵东，野火初烧楚泽空。师事黄公千战后，身骑白马万人中。笳随晚吹吟边草，箭没寒云落塞鸿。三十拥旄谁不羡，周郎少小立奇功。
东游久与故人违，西去荒凉旧路微。秋草不生三径处，行人独向五陵归。离心日远如流水，回首川长共落晖。楚客岂劳伤此别，沧江欲暮自霑衣。
十年多难与君同，几处移家逐转蓬。白首相逢征战后，青春已过乱离中。行人杳杳看西月，归马萧萧向北风。汉水楚云千万里，天涯此别恨无穷。
退身高卧楚城幽，独掩闲门汉水头。春草雨中行径没，暮山江上卷帘愁。几人犹忆孙弘阁，百口同乘范蠡舟。早晚却还丞相印，十年空被白云留。
三年谪宦此栖迟，万古惟留楚客悲。秋草独寻人去后，寒林空见日斜时。汉文有道恩犹薄，湘水无情吊岂知。寂寂江山摇落处，怜君何事到天涯。
长沙耆旧拜旌麾，喜见江潭积雪时。柳絮三冬先北地，梅花一夜遍南枝。初开窗阁寒光满，欲掩军城暮色迟。闾里何人不相庆，万家同唱郢中词。
孤城上与白云齐，万古荒凉楚水西。官舍已空秋草绿，女墙犹在夜乌啼。平江渺渺来人远，落日亭亭向客低。沙鸟不知陵谷变，朝飞暮去弋阳溪。
竹房遥闭上方幽，苔径苍苍访昔游。内史旧山空日暮，南朝古木向人秋。天香月色同僧室，叶落猿啼傍客舟。此去播迁明主意，白云何事欲相留。
青青草色满江洲，万里伤心水自流。越鸟岂知南国远，江花独向北人愁。生涯已逐沧浪去，冤气初逢涣汗收。何事还邀迁客醉，春风日夜待归舟。
生涯心事已蹉跎，旧路依然此重过。近北始知黄叶落，向南空见白云多。炎州日日人将老，寒渚年年水自波。华发相逢俱若是，故园秋草复如何。
却见同官喜复悲，此生何幸有归期。空庭客至逢摇落，旧邑人稀经乱离。湘路来过回雁处，江城卧听𢭏衣时。南方风土劳君问，贾谊长沙岂不知。
种田东郭傍春陂，万事无情把钓丝。绿竹放侵行径里，青山常对卷帘时。纷纷花落门空闭，寂寂莺啼日更迟。从此别君千万里，白云流水忆佳期。
兰桡缦转傍汀沙，应接云峰到若耶。旧浦满来移渡口，垂杨深处有人家。永和春色千年在，曲水乡心万里赊。君见渔船时借问，前洲几路入烟花。
怜君孤垅寄双峰，埋骨穷泉复几重。白露空霑九原草，青山犹闭数株松。图书经乱知何在，妻子因贫失所从。惆怅东皋却归去，人间无处更相逢。
新年草色远萋萋，久客将归失路蹊。暮雨不知涢口处，春风只到穆陵西。孤城尽日空花落，三户无人自鸟啼。君在江南相忆否，门前五柳几枝低。
千秋万古葬平原，素业清风及子孙。旅榇归程伤道路，举家行哭向田园。空山寂寂开新垅，乔木苍苍掩旧门。儒行公才竟何在，独怜棠树一枝存。
落叶纷纷满四邻，萧条环堵绝风尘。乡看秋草归无路，家对寒江病且贫。藜杖懒迎征骑客，菊花能醉去官人。怜君计画谁知者，但见蓬蒿空没身。
翠屏瀑水知何在，鸟道猿啼过几重。落日独摇金策去，深山谁向石桥逢。定攀岩下丛生桂，欲买云中若个峰。忆想东林禅诵处，寂寥惟听旧时钟。
长江极目带枫林，匹马孤云不可寻。迁播共知臣道枉，猜谗却为主恩深。辕门画角三军思，驿路青山万里心。北阙九重谁许屈，独看湘水泪霑襟。
春风倚棹阖闾城，水国春寒阴复晴。细雨湿衣看不见，闲花落地听无声。日斜江上孤帆影，草绿湖南万里情。东道若逢相识问，青袍今日误儒生。
长安路绝鸟飞通，万里孤云西复东。旧业已应成茂草，馀生只是任飘蓬。何辞向物开秦镜，却使他人得楚弓。此去行持一竿竹，等闲将狎钓渔翁。
误因微禄滞南昌，幽系圜扉昼夜长。黄鹤翅垂同燕雀，青松心在任风霜。斗间谁与看冤气，盆下无由见太阳。贤达不能同感激，更于何处问苍苍。
露冕新承明主恩，山城别是武陵源。花间五马时行县，山外千峰常在门。晴江洲渚带春草，古寺杉松深暮猿。知到应真飞锡处，因君一想已忘言。
传闻阙下降丝纶，为报关东灭虏尘。壮志已怜成白首，馀生犹待发青春。风霜何事偏伤物，天地无情亦爱人。持法不须张密网，恩波自解惜枯鳞。
冬狩温泉岁欲阑，宫城佳气晚宜看。汤熏仗里千旗暖，雪照山边万井寒。君门献赋谁相达，客舍无钱辄自安。且喜礼闱秦镜在，还将妍丑付春官。
𬬻峰绝顶楚云衔，楚客东归栖此岩。彭蠡湖边香橘柚，浔阳郭外暗枫杉。青山不断三湘道，飞鸟空随万里帆。常爱此中多胜事，新诗他日伫开缄。
南客怀归乡梦频，东门怅别柳条新。殷勤斗酒城阴暮，荡漾孤舟楚水春。湘竹旧斑思帝子，江蓠初绿怨骚人。怜君此去未得意，陌上愁看泪满巾。
迢迢此恨杳无涯，楚泽嵩丘千里赊。岐路别时惊一叶，云林归处忆三花。秋天苍翠寒飞雁，古堞萧条晚噪鸦。他日山中逢胜事，桃源洞里几人家。
送君不复远为心，余亦扁舟湘水阴。路逐山光何处尽，春随草色向南深。陈蕃待客应悬榻，宓贱之官独抱琴。傥见主人论谪宦，尔来空有白头吟。
征西诸将一如君，报德谁能不顾勋。身逐塞鸿来万里，手披荒草看孤坟。擒生绝漠经胡雪，怀旧长沙哭楚云。归去萧条灞陵上，几人看葬李将军。
东山访道成开士，南渡隋阳作本师。了义惠心能善诱，吴风越俗罢淫祠。室中时见天人命，物外长悬海岳期。多谢清言异玄度，悬河高论有谁持。
江南风景复如何，闻道新亭更欲过。处处纫兰春浦渌，萋萋籍草远山多。壶觞须就陶彭泽，时俗犹传晋永和。更待持桡徐转去，微风落日水增波。
诏书征拜脱荷裳，身去东山闭草堂。阊阖九天通奏籍，华亭一鹤在朝行。沧洲离别风烟远，青琐幽深漏刻长。今日却回垂钓处，海鸥相见已高翔。
前朝旧业想遗尘，今日他乡独尔身。郧地国除为过客，杜陵家在有何人。苍苔白露生三径，古木寒蝉满四邻。西去茫茫问归路，关河渐近泪盈巾。
秋风落叶正堪悲，黄菊残花欲待谁。水近偏逢寒气早，山深常见日光迟。愁中卜命看周易，梦里招魂读楚词。自笑不如湘浦雁，飞来即是北归时。
半山溪雨带斜晖，向水残花映客衣。旅食嗟余当岁晚，能文似汝少年稀。新河柳色千株暗，故国云帆万里归。离乱要知君到处，寄书须及雁南飞。
列郡专城分国忧，彤幨皂盖古诸侯。仲华遇主年犹少，公瑾论功位已酬。草色青青迎建隼，蝉声处处杂鸣驺。千里相思如可见，淮南木叶正惊秋。
玉辇西巡久未还，春光犹入上阳间。万木长承新雨露，千门空对旧河山。深花寂寂宫城闭，细草青青御路闲。独见彩云飞不尽，只应来去候龙颜。
惨惨天寒独掩扃，纷纷黄叶满空庭。孤坟何处依山木，百口无家学水萍。篱花犹及重阳发，邻笛那堪落日听。书幌无人长不卷，秋来芳草自为萤。
泪尽江楼北望归，田园已陷百重围。平芜万里无人去，落日千山空鸟飞。孤舟漾漾寒潮小，极浦苍苍远树微。白鸥渔父徒相待，未扫欃枪懒息机。
晚节逢君趣道深，结茅栽树近东林。吾师几度曾摩顶，高士何年遂发心。北渚三更闻过雁，西城万里动寒砧。不见支公与玄度，相思拥膝坐长吟。
江南相送隔烟波，况复新秋一雁过。闻道全军征北虏，又言诗将会南河。边心冉冉乡人绝，寒色青青战马多。共许陈琳工奏记，知君名行未蹉跎。
高楼独上思依依，极浦遥山合翠微。江客不堪频北望，寒鸿何事又南飞。垂山古渡寒烟积，瓜步空洲远树稀。闻道王师犹转战，更能谈笑解重围。
行尽清溪日已蹉，云容山影两嵯峨。楼前归客怨秋梦，湖上美人疑夜歌。独坐高高风势急，平湖渺渺月明多。终期一艇载樵去，来往片帆愁白波。
清明别后雨晴时，极浦空颦一望眉。湖畔春山烟点点，云中远树墨离离。依微水戍闻钲鼓，掩映沙村见酒旗。风煖草长愁自醉，行吟无处寄相思。
汉文皇帝有高台，此日登临曙色开。三晋云山皆北向，二陵风雨自东来。关门令尹谁能识，河上仙翁去不回。且欲近寻彭泽宰，陶然共醉菊花杯。
一水悠悠百粤通，片帆无奈信秋风。几层峡浪寒舂月，尽日江天雨打篷。漂泊渐摇青草外，乡关谁念雪园东。未知今夜依何处，一点渔灯出苇丛。
百越城池枕海圻，永嘉山水复相依。悬萝弱筿垂清浅，宿雨朝暾和翠微。鸟讶山经传不尽，花随月令数仍稀。幸陪谢客题诗句，谁与王孙此地归。
平生志业在琴诗，头上如今有二丝。渔父尚知谿谷暗，山妻不信出身迟。荆钗任意撩新鬓，明镜从他别画眉。今日便同行路客，相逢即是下山时。
昔时风景登临地，今日衣冠送别筵。醉坐自倾彭泽酒，思归长望白云天。洞庭一叶惊秋早，濩落空嗟滞江岛。寄语朝廷当世人，何时重见长安道。
山寺钟鸣昼已昏，渔梁渡头争渡喧。人随沙路向江村，余亦乘舟归鹿门。鹿门月照开烟树，忽到庞公栖隐处。岩扉松径长寂寥，惟有幽人夜来去。
秦城旧来称窈窕，汉家更衣应不少。红粉邀君在何处，青楼苦夜长难晓。长乐宫中钟暗来，可怜歌舞惯相催。欢娱此事今寂寞，惟有年年陵树哀。
县城南面汉江流，江涨开成南雍州。才子乘春来骋望，群公暇日坐销忧。楼台晚映青山郭，罗绮晴骄绿水洲。向夕波摇明月动，更疑神女弄珠游。
万岁楼头望故乡，独令乡思更茫茫。天寒雁度堪垂泪，日落猿啼欲断肠。曲引古堤临冻浦，斜分远岸近枯杨。今朝偶见同袍友，却喜家书寄八行。
五更钟漏欲相催，四气推迁往复回。帐里残灯才去熖，炉中香气尽成灰。渐看春逼芙蓉枕，顿觉寒销竹叶杯。守岁家家应未卧，相思那得梦魂来。
青楼晓日珠帘映，红粉春妆宝镜催。已厌交欢怜枕席，相将游戏绕池台。坐时衣带萦纤草，行即裙裾扫落梅。更道明朝不当作，相期共鬬管弦来。
若耶谿傍采莲女，笑隔荷花共人语。日照新妆水底明，风飘香袂空中举。岸上谁家游冶郎，三三五五暎垂杨。紫骝嘶入落花去，见此踟蹰空断肠。
金陵夜寂凉风发，独上高楼望吴越。白云暎水摇空城，白露垂珠滴秋月。月下沈吟久不归，古来相接眼中稀。解道澄江净如练，令人长忆谢玄晖。
二龙争战决雌雄，赤壁楼船扫地空。烈火张天照云海，周瑜于此破曹公。君去沧江望澄碧，鲸鲵唐突留馀迹。一一书来报故人，我欲因之壮心魄。
一鹤东飞过沧海，放心散漫知何在。仙人浩歌望我来，应攀玉树长相待。尧舜之事不足惊，自馀嚣嚣直可轻。巨鳌莫戴三山去，我欲蓬莱顶上行。
将军少年出武威，入掌银台护紫微。平明拂剑朝天去，薄暮垂鞭醉酒归。爱子临风吹玉笛，美人向月舞罗衣。畴昔雄豪如梦里，相逢且欲醉春晖。
天为国家孕英才，森森矛戟拥灵台。浩荡深谋喷江海，纵横逸气走风雷。丈夫立身有如此，一呼三军皆披靡。卫青谩作大将军，白起真成一竖子。
大鹏一日同风起，抟摇直上九万里。假令风歇时下来，犹能簸却沧溟水。世人见我恒殊调，闻余大言皆冷笑。宣父犹能畏后生，丈夫未可轻年少。
燕麦青青游子悲，河堤弱柳郁金枝。长条一拂春风去，尽日飘扬无定时。我在河南别离久，那堪坐此对窗牖。情人道来竟不来，何人共醉新丰酒。
闻道春还未相识，走傍寒梅访消息。昨夜东风入武阳，陌头杨柳黄金色。碧水浩浩云茫茫，美人不来空断肠。预拂青山一片石，与君连日醉壶觞。
我游东亭不见君，沙上行将白鹭群。白鹭行时散飞去，又如雪点青山云。欲往泾溪不辞远，龙门蹙波虎眼转。杜鹃花开春已阑，归向陵阳钓鱼晚。
宛溪霜夜听猿愁，去国长为不系舟。独怜一雁飞南海，却羡双溪解北流。高人屡解陈蕃榻，过客难登谢朓楼。此处别离同落叶，朝朝分散敬亭秋。
吾兄诗酒继陶君，试宰中都天下闻。东楼喜奉连枝会，南陌愁为落叶分。城隅渌水明秋日，海上青山隔暮云。取醉不辞留夜月，雁行中断惜离群。
久辞荣禄遂初衣，曾向长生说息机。真诀自从茅氏得，恩波宁阻洞庭归。瑶台含雾星辰满，仙峤浮空岛屿微。借问欲栖珠树鹤，何年却向帝城飞。
汉家兵马乘北风，鼓行而西破犬戎。尔随汉将出门去，剪虏若草收奇功。君王按剑望边色，旄头已落胡天空。匈奴系头数应尽，明年应入蒲萄宫。
凤凰台上凤凰游，凤去台空江自流。吴宫花草埋幽径，晋代衣冠成古丘。三山半落青天外，二水中分白鹭洲。总为浮云能蔽日，长安不见使人愁。
鹦鹉来过吴江水，江上洲传鹦鹉名。鹦鹉西飞陇山去，芳洲之树何青青。烟开兰叶香风暖，岸夹桃花锦浪生。迁客此时徒极目，长洲孤月向谁明。
美人为政本忘机，服药求仙事不违。叶县已泥丹灶毕，瀛洲当伴赤松归。先师有诀神将助，大圣无心火自飞。九转但能生羽翼，双凫忽去定何依。
杜陵贤人清且廉，东溪卜筑岁将淹。宅近青山同谢朓，门垂碧柳似陶潜。好鸟迎春歌后院，飞花送酒舞前檐。客到但知留一醉，盘中秪有水晶盐。
新人如花虽可宠，故人似玉由来重。花性飘扬不自持，玉心皎洁终不移。故人昔新今尚故，还见新人有故时。请看陈后黄金屋，寂寂珠帘生网丝。
金陵城东谁家子，窃听琴声碧窗里。落花一片天上来，随人直渡西江水。楚歌吴语娇不成，似能未能最有情。谢公正要东山妓，携手林泉处处行。
与君十五侍皇闱，晓拂炉烟上赤墀。花开汉苑经过处，雪下骊山沐浴时。近臣零落今犹在，仙驾飘飖不可期。此日相逢思旧日，一杯成喜亦成悲。
心同野鹤与尘远，诗似冰壶见底清。府县同趋昨日事，升沈不改故人情。上阳秋晚萧萧雨，洛水寒来夜夜声。自叹犹为折腰吏，可怜骢马路傍行。
夹水苍山路向东，东南山豁大河通。寒树依微远天外，夕阳明灭乱流中。孤村几岁临伊岸，一雁初晴下朔风。为报洛桥游宦侣，扁舟不系与心同。
碧涧苍松五粒稀，侵云采去露沾衣。夜启群仙合灵药，朝思俗侣寄将归。道场斋戒今初服，人事荤膻已觉非。一望岚峰拜还使，腰间铜印与心违。
万木丛云出香阁，西连碧涧竹林园。高斋犹宿远山曙，微霰下庭寒雀喧。道心淡泊对流水，生事萧疏空掩门。时忆故交那得见，晓排阊阖奉明恩。
去年花里逢君别，今日花开已一年。世事茫茫难自料，春愁黯黯独成眠。身多疾病思田里，邑有流亡愧俸钱。闻道欲来相问讯，西楼望月几回圆。
决胜文场战已酣，行应辟命复才堪。旅食不辞游阙下，春衣未换报江南。天边宿鸟生归思，关外晴山满夕岚。立马欲从何处别，都门杨柳正毵毵。
归奏圣朝行万里，却衔天诏报蕃臣。本是诸生守文墨，今将匹马静烟尘。旅宿关河逢暮雨，春耕亭障识遗民。此去多应收故地，宁辞沙塞往来频。
微官何事劳趋走，服药闲眠养不才。花里棋盘憎鸟污，枕边书卷讶风开。故人问讯缘同病，芳月相思阻一杯。应笑王戎成俗物，遥持麈尾独徘徊。
舍宠求仙畏色衰，辞天素面立天墀。金丹拟驻千年貌，宝镜休匀八字眉。公主与收珠翠后，君王看戴角冠时。从来宫女皆相妒，说著瑶台总泪垂。
三蜀澄清郡政闲，登楼携酌日跻攀。顿觉胸怀无俗事，回看掌握是人寰。滩声曲折涪州水，云影低衔富乐山。行雁南飞似乡信，忽然西笑向秦关。
星轺计日赴岷峨，云树连天阻笑歌。南入洞庭随雁去，西过巫峡听猿多。峥嵘洲上飞黄蝶，滟滪堆边起白波。不醉郎中桑落酒，教人无奈别离何。
将军帐下来从客，小邑弹琴不易逢。楼上胡笳传别怨，尊中腊酒为谁浓。行人醉出双门道，少妇愁看七里烽。今日相如轻武骑，多应朝暮客临卭。
铜柱朱崖道路难，伏波横海旧登坛。越人自贡珊瑚树，汉使何劳獬豸冠。疲马山中愁日晚，孤舟江上畏春寒。由来此货称难得，多恐君王不忍看。
南园春色正相宜，大妇同行少妇随。竹里登楼人不见，花间觅路鸟先知。樱桃解结垂檐子，杨柳能低入户枝。山简醉来歌一曲，参差笑杀郢中儿。
数丛芳草在堂阴，几处闲花映竹林。攀树玄猿呼郡吏，傍谿白鸟应家禽。青山看景知高下，流水闻声觉浅深。官属不令拘礼数，时时缓步一相寻。
青枫落叶正堪悲，黄菊残花欲待谁。水近偏逢寒气早，山深常见日光迟。愁中卜命看周易，病里招魂读楚词。自恨不如湘浦雁，春来即是北归时。
三度为郎便白头，一从出守五经秋。莫言圣主长不用，其那苍生应未休。人间岁月如流水，客舍秋风今又起。不知心事向谁论，江上蝉鸣空满耳。
槐叶苍苍柳叶黄，秋高八月天欲霜。青门百壶送韩侯，白云千里连嵩丘。北堂倚门望君忆，东归扇枕后秋色。洛阳才子能几人，明年桂枝是君得。
火山六月应更热，赤亭道口行人绝。知君惯度祁连城，岂能愁见轮台月。脱鞍暂入酒家垆，送君万里西击胡。功名祗向马上取，真是英雄一丈夫。
山阴老僧解楞伽，颍阳归客远相过。烟深草湿昨夜雨，雨后秋风渡漕河。空山终日尘事少，平郊远见行人小。尚书碛上黄昏钟，别驾渡头一归鸟。
妇姑城南风雨秋，妇姑城中人独愁。愁云遮却望乡处，数日不上西南楼。故人薄暮公事闲，玉壶美酒琥珀殷。颍阳秋草今黄尽，醉卧君家犹未还。
五花骢马七香车，云是平阳帝子家。凤皇城头日欲斜，门前高树鸣春鸦。汉家鲁元君不闻，今作城西一古坟。昔来唯有秦王女，独自吹萧乘白云。
今年花似去年好，去年人到今年老。始知人老不如花，可惜落花君莫埽。君家兄弟不可当，列卿御史尚书郎。朝回花底恒会客，花扑玉缸春酒香。
鸡鸣紫陌曙光寒，莺啭皇州春色阑。金阙晓钟开万户，玉阶仙仗拥千官。花迎剑珮星初落，柳拂旌旗露未干。独有凤皇池上客，阳春一曲和皆难。
长安雪后似春归，积素凝华连曙晖。色借玉珂迷晓骑，光添银烛晃朝衣。西山落月临天仗，北阙晴云捧禁闱。闻道仙郎歌白雪，由来此曲和人稀。
年纪蹉跎四十强，自怜头白始为郎。雨滋苔藓侵堦绿，秋飒梧桐覆井黄。惊蝉也解求高树，旅雁还应厌后行。览卷试穿邻舍壁，明灯何惜借馀光。
娇歌急管杂青丝，银烛金杯映翠眉。使君地主能相送，河尹天明坐莫辞。春城月出人皆醉，野戍花深马去迟。寄声报尔山翁道，今日河南胜昔时。
柳亸莺娇花复殷，红亭绿酒送君还。到来函谷愁中月，归去磻谿梦里山。帘前春色应须惜，世上浮名好是闲。西望乡关肠欲断，对君衫袖泪痕斑。
节使横行西出师，鸣弓擐甲羽林儿。台上霜风凌草木，军中杀气傍旌旗。预知汉将宣威日，正是胡尘欲灭时。为报使君多泛菊，更将弦管醉东篱。
西掖重云开曙晖，北山疏雨点朝衣。千门柳色连青琐，三殿花香入紫微。平明端笏陪鹓列，薄暮垂鞭信马归。官拙自悲头白尽，不如岩下偃荆扉。
迥风度雨渭城西，细草新花踏作泥。秦女峰头雪未尽，胡公阪上日初低。愁窥白发羞微禄，悔别青山忆旧谿。闻道辋川多胜事，玉壶春酒正堪携。
满寺枇杷冬着花，老僧相见具袈裟。汉王城北雪初霁，韩信台西日欲斜。门外不须催五马，林中且听演三车。岂料巴川多胜事，为君书此报京华。
闻逐樵夫闲看棋，忽逢人世是秦时。开云种玉嫌山浅，渡海传书怪鹤迟。阴洞石幢微有字，古坛松树半无枝。烦君远示青囊录，愿得相从一问师。
征夫走马发渔阳，少妇含娇开洞房。千日废台还挂镜，数年尘面再新妆。春风喜出今朝户，明日虚眠昨夜床。莫道幽闺书信隔，还衣总是旧时香。
微穆敷华能应节，飘扬发彩宜行庆。送迎灵驾神心飨，跪拜灵坛礼容盛。气和草木发萌芽，德畅禽鱼遂翔泳。永望翠盖逐流云，自兹率土调春令。
整驾升车望寥廓，垂阴荐祉荡昏氛。飨时灵贶僾如在，乐罢馀声遥可闻。饮福陈诚礼容备，撤俎终献曙光分。跪拜临坛结空想，年年应节候油云。
今春扶病移沧海，几度承恩对白花。送客屡闻帘外鹊，销愁已辨酒中虵。瓶开枸杞悬泉水，鼎炼芙蓉伏火砂。误入尘埃牵吏役，羞将簿领到君家。
苍苍五老雾中坛，杳杳三山洞里官。手护昆仑象牙简，心推霹雳枣枝盘。春飞雪粉如毫润，晓漱琼膏冰齿寒。渐恨流年筋力少，惟思露冕事星冠。
趋陪禁掖雁行随，迁向江潭鹤发垂。素浪遥疑八谿水，清枫忽似万年枝。嵩南春遍伤魂梦，壶口云深隔路岐。共望汉朝多霈泽，苍蝇早晚得先知。
孤城郭外送王孙，越水吴洲共尔论。野寺山边斜有迳，渔家竹里半开门。青枫独映摇前浦，白鹭闲飞过远村。若到西陵征战处，不堪秋草自伤魂。
自叹未霑黄纸诏，那堪远送赤墀人。老为侨客偏相恋，素是诗家倍益亲。妻儿共载无羁思，鸳鹭同行不负身。凭尔将书通令弟，唯论华发愧头巾。
南浦菰蒋覆白𬞟，东吴黎庶逐黄巾。野棠自发空临水，江燕初归不见人。远岫依依如送客，平田渺渺独伤春。那堪回首长洲苑，烽火年年报虏尘。
四年谪宦滞江城，未厌门前鄱水清。谁言宰邑化黎庶，欲别云山如弟兄。双鸥为底无心狎，白发从他遶鬓生。惆怅闲眠临极浦，夕阳秋草不胜情。
处处征胡人渐稀，山村寥落暮烟微。门临莽苍经年闭，身逐嫖姚几日归。贫妻白发输残税，馀寇黄河未解围。天子如今能用武，祗应岁晚息兵机。
高阁朱栏不厌游，蒹葭白水遶长洲。孤云独鸟川光暮，万井千山海色秋。清梵林中人转静，夕阳城上角偏愁。谁怜远作秦吴别，离恨归心双泪流。
梁宋人稀鸟自啼，登舻一望倍含凄。白骨半随河水去，黄云犹傍郡城低。平陂战地花空落，旧苑春田草未齐。明主频移虎符守，几时行县向黔黎。
独坐南楼佳兴新，青山绿水共为邻。爽气遥分隔浦岫，斜光偏照渡江人。心闲鸥鸟时相近，事简鱼竿私自亲。只忆帝京不可到，秋琴一弄欲沾巾。
自缘迟暮忆沧洲，翻爱南河浊水流。初过重阳惜残菊，行看旧浦识群鸥。朝霞映日同归处，暝柳摇风欲别秋。长恨相逢即分首，含情掩泪独回头。
仙冠轻举竟何之，薜荔缘堦竹映祠。甲子不知风驭日，朝昏唯见雨来时。霓旌翠盖终难遇，流水青山空所思。逐客自怜双鬓改，梵香多负白云期。
锦字相催鸟急飞，郎君暂脱老莱衣。遥想双眉待人画，行看五马送潮归。望夫山上花犹发，新妇江边莺未稀。令秩和鸣真可羡，此行谁道负春辉。
江皋尽日唯烟水，君向白田何日归。楚地蒹葭连海迥，隋朝杨柳映堤稀。津楼故市无行客，山馆荒城闭落晖。若问行人与征战，使君双泪定霑衣。
征战初休草又衰，咸阳晚眺泪堪垂。去路全无千里客，秋田不见五陵儿。秦家故事随流水，汉代高坟对石碑。回首青山独不语，羡君谈笑万年枝。
移家避寇逐行舟，厌见南徐江水流。吴越征徭非旧日，秣陵凋弊不宜秋。千家闭户无砧杵，七夕何人望斗牛。祗有同时骢马客，偏宜尺牍问穷愁。
万畦新稻傍山村，数里深松到寺门。幸有香茶留穉子，不堪秋草送王孙。烟尘怨别唯愁隔，井邑萧条谁忍论。莫怪临歧独垂泪，魏舒偏念外家恩。
春风倚櫂阖闾城，水国春寒阴复晴。细雨湿衣看不见，闲花落地听无声。日斜江上孤帆影，草绿湖南万里情。君去若逢相识问，青袍今已误儒生。
种田东郭傍春陂，万事无情把钓丝。绿竹放侵行迳里，青山常对卷帘时。纷纷花发门空闭，寂寂莺啼日更迟。从此别君千万里，白云流水忆佳期。
竹窗松户有佳期，美酒香茶慰所思。辅嗣外生还解易，惠连群从总能诗。檐前花落春深后，谷里莺啼日暮时。去路归程仍待月，垂缰不控马行迟。
自顾衰容累玉除，忽承优诏赴铜鱼。江头鸟避青旄节，城里人迎露网车。长沙地近悲才子，古郡山多忆旧庐。更枉新诗思何苦，离骚愁处亦无如。
诸谢偏推永嘉守，三何独许水曹郎。老兄鄙思难俦匹，令弟清词堪比量。叠嶂入云藏古寺，高秋背月转南湘。定知马上多新句，早寄袁溪当八行。
一官万里向千溪，水宿山行鱼浦西。日晚长烟高岸近，天寒积雪远峰低。芦花渚里鸿相叫，苦竹丛边猿暗啼。闻道慈亲倚门待，到时兰叶正萋萋。
吴门别后蹈沧州，帝里相逢俱白头。自叹马卿常带病，还嗟李广未封侯。棠梨宫里瞻龙衮，细柳营前著豹裘。想到滑台桑叶落，黄河东注荻花秋。
亦知死是人间事，年老闻之心自疑。黄卷清琴总为累，落花流水共添悲。愿将从药看真诀，又欲休官就本师。儿女眼前难喜舍，弥怜双鬓渐如丝。
怜君辞满卧沧洲，一旦云亡万事休。慈母断肠妻独泣，寒云惨色水空流。江村故老长怀惠，山路孤猿亦共愁。寂寞荒坟近渔浦，野松孤月即千秋。
南国佳人去不回，洛阳才子更须媒。绮琴白雪无心弄，罗幌清风到晓开。冉冉修篁依户牖，迢迢列宿映楼台。纵令奔月成仙去，且作行云入梦来。
一人理国致升平，万物呈祥助圣明。天上河从阙下过，江南花向殿前生。庆云垂荫开难落，湛露为珠满不倾。更对乐悬张宴处，歌工欲奏采莲声。
郎官休浣怜迟日，野老欢娱为有年。几处折花惊蝶梦，数家留叶待蚕眠。藤垂宛地萦珠履，泉迸侵堦浸绿钱。直到闭关朝谒去，莺声不散柳含烟。
取妻生子复生男，独有君家众所谈。荀氏八龙唯欠一，桓山四凤已过三。他时干蛊声名著，今日悬弧宴乐酣。谁道众贤能继体，须知个个出于蓝。
迢递山河拥帝京，参差宫殿接云平。风吹晓漏经长乐，柳带晴烟出禁城。天净笙歌临路发，日高车马隔尘行。自怜久滞诸生列，未得金闺籍姓名。
长安雪夜见归鸿，紫禁朝天拜舞同。曙色渐分双阙下，漏声遥在百花中。炉烟乍起开仙仗，玉佩才成引上公。共荷发生同雨露，不应黄叶久随风。
已见槿花朝委露，独悲孤鹤在人群。真僧出世心无事，静夜名香手自焚。窗临绝涧闻流水，客至孤峰扫白云。更想清晨诵经处，独看松上雪纷纷。
林中雨散早凉生，已有迎秋促织声。三径荒芜羞对客，十年衰老愧称兄。愁心自惜江蓠晚，世事方看木槿荣。君若罢官携手日，寻山莫算白云程。
腰金载笔谒承明，至道安禅得此生。西掖几年纶綍贵，东山遥夜薜萝情。风传刻漏星河曙，月上梧桐雨露清。圣主好文谁为荐，闭门空赋子虚成。
安康地理接商于，帝命专城总赋舆。夕拜忽辞青琐闼，晨装独捧紫泥书。深山古驿分驺骑，芳草闲云逐隼旟。绮皓清风千古在，因君一为谢岩居。
长安少年不少钱，能骑骏马鸣金鞭。五侯相逢大道边，美人弦管争留连。黄金如斗不敢惜，片言如山莫弃捐。安知憔悴读书者，暮宿灵台私自怜。
檐前白日应可惜，篱下黄花为谁有。行子迎霜未授衣，主人得钱始沽酒。苏秦憔悴人多厌，蔡泽栖迟世看丑。纵使登高只断肠，不如独坐空搔首。
昨夜离心正郁陶，三更白露西风高。萤飞木落何淅沥，此时梦见西归客。曙钟寥亮三四声，东邻嘶马使人惊。揽衣出户一相送，唯见归云纵复横。
去乡不远逢知己，握手相欢得如此。礼乐遥传鲁伯禽，宾客争过魏公子。酒筵暮散明月上，枥马长鸣春风起。一生称意能几人，今日从君问终始。
曲岸深潭一山叟，驻眼看钩不移手。世人欲得知姓名，良久问他不开口。笋皮笠子荷叶衣，心无所营守钓矶。料得孤舟无定止，日暮持竿何处归。
黄鸟翩翩杨柳垂，春风送客使人悲。怨别自惊千里外，论交却忆十年时。云开汶水孤帆远，路绕梁山匹马迟。此地从来可乘兴，留君不住益凄其。
高馆张灯酒复清，夜钟残月雁归声。只言啼鸟堪求侣，无那春风欲送行。黄河曲里沙为岸，白马津边柳向城。莫怨他乡暂离别，知君到处有逢迎。
嗟君此别意何如，驻马衔杯问谪居。巫峡啼猿数行泪，衡阳归雁几封书。青枫江上秋天远，白帝城边古木疏。圣代即今多雨露，暂时分手莫踌躇。
同官载酒出郊圻，晴日东驰雁北飞。隔岸春云邀翰墨，傍檐垂柳报芳菲。池边转觉虚无尽，台上偏宜酩酊归。州县徒劳那可度，后时连骑莫相违。
北楼西望满晴空，积水连山胜画中。湍上急流声若箭，城头残月势如弓。垂竿已羡磻谿老，体道犹思塞上翁。为问边庭更何事，至今羌笛怨无穷。
传君昨夜怅然悲，独坐新斋木落时。逸气旧来凌燕雀，高才何得混妍媸。迹留黄绶人多叹，心在青云世莫知。不是鬼神无正直，从来州县有瑕疵。
节物惊心两鬓华，东篱空绕未开花。百年将半仕三已，五亩就荒天一涯。岂有白衣来剥啄，一从乌帽自攲斜。真成独坐空搔首，门柳萧萧噪暮鸦。
雨中百草秋烂死，阶下决明颜色鲜。著叶满枝翠羽盖，开花无树黄金钱。凉风萧萧吹汝急，恐汝后时难独立。堂上书生空白头，临风三齅馨香泣。
檐前甘菊移时晚，青蘂重阳不堪摘。明日萧条醉尽醒，残花烂熳开何益。篱边野外多众芳，采撷细琐升中堂。念兹空长大枝叶，结根失所缠风霜。
孟冬十郡良家子，血作陈陶泽中水。野旷天清无战声，四万义军同日死。群胡归来血洗箭，仍唱胡歌饮都市。都人回面北向啼，日夜更望官军至。
去年行宫当太白，朝回君是同舍客。同心不减骨肉亲，每语见许文章伯。今日时清两京道，相逢苦觉人情好。昨夜邀欢乐更无，多才依旧能潦倒。
韦侯别我有所适，知我怜君画无敌。戏拈秃笔埽骅骝，歘见骐𬴊出东壁。一匹龁草一匹嘶，坐看千里当霜蹄。时危安得真致此，与人同生亦同死。
渔阳突骑犹精锐，赫赫雍王都节制。猛将飘然恐后时，本朝不入非高计。禄山北筑雄武城，旧防败走归其营。系书请问燕耆旧，今日何须十万兵。
天边老人归未得，日暮东临大江哭。陇右河源不种田，胡骑羌兵入巴蜀。洪涛滔天风拔木，前飞秃鹙后鸿鹄。九度附书向洛阳，十年骨肉无消息。
大麦干枯小麦黄，妇女行泣夫走藏。东至集壁西梁洋，问谁腰镰胡与羌。岂无蜀兵三千人，部领辛苦江山长。安得如鸟有羽翅，托身白云还故乡。
苦战身死马将军，自云伏波之子孙。干戈未定失壮士，使我叹恨伤精魂。去年江南讨狂贼，临江把臂再难得。别时孤云今不飞，时独看云泪横臆。
去秋涪江木落时，臂枪走马谁家儿。到今不知白骨处，部曲有去皆无归。遂州城中汉节在，遂州城外巴人稀。战场冤魂每夜哭，空令野营猛士悲。
绵州州府何磊落，显庆年中越王作。孤城西北起高楼，碧瓦朱甍照城郭。楼下长江百丈清，山头落日半轮明。君王旧迹今人赏，转见千秋万古情。
左绵公馆清江𣸣，海棕一株高入云。龙鳞犀甲相错落，苍棱白皮十抱文。自是众木乱纷纷，海棕焉知身出群。移栽北辰不可得，时有西域胡僧识。
楚公画鹰鹰戴角，杀气森森到幽朔。观者贪愁掣臂飞，画师不是无心学。此鹰写真在左绵，却嗟真骨遂虚传。梁间燕雀休惊怕，亦未抟空上九天。
山行落日下绝壁，西望千山万山赤。树枝有鸟乱鸣时，暝色无人独归客。马惊不忧深谷坠，草动只怕长弓射。安得更似开元中，道路即今多拥隔。
前者途中一相见，人事经年记君面。后生相动何寂寥，君有长才不贫贱。君今起柁春江流，余亦沙边具小舟。幸为达书贤府主，江花未尽会江楼。
前有毒蛇后猛虎，溪行尽日无邨坞。江风萧萧云拂地，山木惨惨天欲雨。女病妻忧归意速，秋花锦石谁复数。别家三月一得书，避地何时免愁苦。
自平宫中吕太一，收珠南海千馀日。近供生犀翡翠稀，复恐征戎干戈密。蛮溪豪族小动摇，世封刺史非时朝。蓬莱殿前诸主将，才如伏波不得骄。
阆州城中灵山白，阆州城北玉台碧。松浮欲尽不尽云，江动将崩未崩石。那知根无鬼神会，已觉气与嵩华敌。中原格鬬且未归，应结茅斋看青壁。
嘉陵江色何所似，石黛碧玉相因依。正怜日破浪花出，更复春从沙际归。巴童荡桨攲侧过，水鸡衔鱼来去飞。阆中胜事可肠断，阆州城南天下稀。
青丝白马谁家子，麤豪且逐风尘起。不闻汉主放妃嫔，近静潼关埽蜂蚁。殿前兵马破汝时，十月即为齑粉期。未如面缚归金阙，万一皇恩下玉墀。
近闻犬戎远遁逃，牧马不敢侵临洮。渭水逶迤白日净，陇山萧瑟秋云高。崆峒五原亦无事，北庭数有关中使。似闻赞普更求亲，舅甥和好应难弃。
呜呼房魏不复见，秦王学士时难羡。青衿胄子困泥涂，白马将军若雷电。千载少似朱云人，至今折槛空嶙峋。娄公不语宋公语，尚忆先皇容直臣。
月峡瞿塘云作顶，乱石峥嵘俗无井。云安酤水奴仆悲，鱼复移居心力省。白帝城西万竹蟠，接筒引水喉不干。人生留滞生理难，斗水何直百忧宽。
小奴缚鸡向市卖，鸡被缚急相喧争。家中厌鸡食虫蚁，不知鸡卖还遭烹。虫鸡与人何厚薄，吾叱奴人解其缚。鸡虫得失无了时，注目寒江倚山阁。
秋风淅淅吹巫山，上牢下牢修水关。吴樯楚柁牵百丈，暖向神都寒未还。要路何日罢长戟，战自青羌连百蛮。中巴不曾消息好，暝传戍鼓长云间。
秋风淅淅吹我衣，东流之外西日微。天清小城捣练急，石古细路行人稀。不知明月为谁好，早晚孤帆他夜归。会将白发倚庭树，故园池台今是非。
不见秘书心若失，及见秘书失心疾。安为动主理信然，我独觉子神充实。重闻西方止观经，老身古寺风泠泠。妻儿待我且归去，他日杖藜来细听。
汉时长安雪一丈，牛马毛寒缩如猬。楚江巫峡冰入怀，虎豹哀号又堪记。秦城老翁荆扬客，惯习炎蒸岁𫄨绤。玄冥祝融气或交，手持白羽未敢释。
去年白帝雪在山，今年白帝雪在地。冻埋蛟龙南浦缩，寒刮肌肤北风利。楚人四时皆麻衣，楚天万里无晶辉。三足之乌足恐断，羲和送将何所归。
夜来归来冲虎过，山黑家中已眠卧。傍见北斗向江低，仰看明星当空大。庭前把烛嗔两炬，峡口惊猿闻一个。白头老罢舞复歌，杖藜不睡谁能那。
巫山不见庐山远，松林兰若秋风晚。一老犹鸣日暮钟，诸僧尚乞斋时饭。香炉峰色隐晴湖，种杏仙家近白榆。飞锡去年啼邑子，献花何日许门徒。
夜闻觱篥沧江上，衰年侧耳情所向。邻舟一听多感伤，塞曲三更歘悲壮。积雪飞霜此夜寒，孤灯急管复风湍。君知天地干戈满，不见江湖行路难。
挂帆早发刘郎浦，疾风飒飒昏亭午。舟中无日不沙尘，岸上空村尽豺虎。十日北风风未回，客行岁晚晚相催。白头厌伴渔人宿，黄帽青鞋归去来。
主家阴洞细烟雾，留客夏簟清琅玕。春酒杯浓琥珀薄，冰浆椀碧玛瑙寒。误疑茅堂过江麓，已入风磴霾云端。自是秦楼压郑谷，时闻杂佩声珊珊。
春山无伴独相求，伐木丁丁山更幽。涧道馀寒历冰雪，石门斜日到林丘。不贪夜识金银气，远害朝看糜鹿游。乘兴杳然迷出处，对君疑是泛虚舟。
青蛾皓齿在楼船，横笛短箫悲远天。春风自信牙樯动，迟日徐看锦缆牵。鱼吹细浪摇歌扇，燕蹴飞花落舞筵。不有小舟能蘯桨，百壶那送酒如泉。
崆峒使节上青霄，河陇降王款圣朝。宛马总肥春苜蓿，将军只数汉嫖姚。陈留阮瑀谁争长，京兆田郎早见招。麾下赖君才并入，独能无意向渔樵。
献纳司存雨露边，地分清切任才贤。舍人退食收封事，宫女开函近御筵。晓漏追飞青琐闼，晴窗点检白云篇。扬雄更有河东赋，唯待吹嘘送上天。
老去悲秋强自宽，兴来今日尽君欢。羞将短发还吹帽，笑倩旁人为正冠。蓝水远从千涧落，玉山高并两峰寒。明年此会知谁健，醉把茱萸子细看。
爱汝玉山草堂静，高秋爽气相鲜新。有时自发钟磬响，落日更见渔樵人。盘剥白鸦谷口栗，饭煮青泥坊底芹。何为西庄王给事，柴门空闭鏁松筠。
腊日常年暖尚遥，今年腊日冻全消。侵陵雪色还萱草，漏泄春光有柳条。纵酒欲谋良夜醉，还家初散紫宸朝。口脂面药随恩泽，翠管银罂下九霄。
户外昭容紫袖垂，双瞻御座引朝仪。香飘合殿春风转，花覆千官淑景移。昼漏希闻高阁报，天颜有喜近臣知。宫中每出归东省，会送夔龙集凤池。
一片花飞减却春，风飘万点正愁人。且看欲尽花经眼，莫厌伤多酒入唇。江上小堂巢翡翠，花边高冢卧麒麟。细推物理须行乐，何用浮名绊此身。
朝回日日典春衣，每日江头尽醉归。酒债寻常行处有，人生七十古来稀。穿花蛱蝶深深见，点水蜻蜓款款飞。传语风光共流转，暂时相赏莫相违。
苑外江头坐不归，水精春殿转霏微。桃花细逐杨花落，黄鸟时兼白鸟飞。纵饮久判人共弃，懒朝真与世相违。吏情更觉沧洲远，老大悲伤未拂衣。
城上春云覆苑墙，江亭晚色静年芳。林花著雨燕脂落，水荇牵风翠带长。龙武新军深驻辇，芙蓉别殿谩焚香。何时诏此金钱会，暂醉佳人锦瑟旁。
五夜漏声催晓箭，九重春色醉仙桃。旌旗日暖龙蛇动，宫殿风微燕雀高。朝罢香烟携满袖，诗成珠玉在挥毫。欲知世掌丝纶美，池上于今有凤毛。
天门日射黄金榜，春殿晴曛赤羽旗。宫草微微承委佩，𬬻烟细细驻游丝。云近蓬莱常好色，雪残𫛛鹊亦多时。侍臣缓步归青琐，退食从容出每迟。
掖垣竹埤梧十寻，洞门对霤常阴阴。落花游丝白日静，鸣鸠乳燕青春深。腐儒衰晚谬通籍，退食迟回违寸心。衮职曾无一字补，许身愧比双南金。
雀啄江头黄柳花，䴔䴖㶉𫛶满晴沙。自知白发非春事，且尽芳尊恋物华。近侍即今难浪迹，此身那得更无家。丈人文力犹强健，岂傍青门学种瓜。
郑公樗散鬓成丝，酒后常称老画师。万里伤心严谴日，百年垂死中兴时。苍惶已就长途往，邂逅无端出饯迟。便与先生应永诀，九重泉路尽交期。
不见旻公三十年，对书寄与泪潺湲。旧来好事今能否，老去新诗谁与传。棋局动随寻涧竹，袈裟忆上泛湖船。闻君话我为官在，头白昏昏只醉眠。
郑县亭子涧之滨，户牖凭高发兴新。云断岳莲临大路，天晴宫柳暗长春。巢边野雀群欺燕，花底山蜂远趁人。更欲题诗满青竹，晚来幽独恐伤神。
七月六日苦炎热，对食暂餐还不能。每愁夜中自足蝎，况乃秋后转多蝇。束带发狂欲大叫，簿书何急来相仍。南望青松架短壑，安得赤脚蹋层冰。
西岳崚嶒竦处尊，诸峰罗立如儿孙。安得仙人九节杖，拄到玉女洗头盆。车箱入谷无归路，箭栝通天有一门。稍待西风凉冷后，高寻白帝问真源。
去岁兹辰捧御床，五更三点入鹓行。欲知趋走伤心地，正想氛氲满眼香。无路从容陪语笑，有时颠倒著衣裳。何人错忆穷愁日，愁日愁随一线长。
忆昨逍遥供奉班，去年今日侍龙颜。麒麟不动炉烟上，孔雀徐开扇影还。玉几由来天北极，朱衣只在殿中间。孤城此日堪肠断，愁对寒云雪满山。
丞相祠堂何处寻，锦官城外柏森森。映堦碧草自春色，隔叶黄鹂空好音。三顾频烦天下计，两朝开济老臣心。出师未捷身先死，长使英雄泪满襟。
浣花流水水西头，主人为卜林塘幽。已知出郭少尘事，更有澄江销客愁。无数蜻蜓齐上下，一双㶉𫛶对沈浮。东行万里堪乘兴，须向山阴上小舟。
幽栖地僻经过少，老病人扶再拜难。岂有文章惊海内，漫劳车马驻江干。竟日淹留佳客坐，百年麤粝腐儒餐。不嫌野外无供给，乘兴还来看药栏。
背郭堂成荫白茅，缘江路熟俯青郊。桤林碍日吟风叶，笼竹和烟滴露梢。暂止飞乌将数子，频来语燕定新巢。旁人错比扬雄宅，懒惰无心作解嘲。
南京久客耕南亩，北望伤神坐北窗。昼引老妻乘小艇，晴看稚子浴清江。俱飞蛱蝶元相逐，并蒂芙蓉本自双。茗饮蔗浆携所有，瓷罂无谢玉为缸。
苦忆荆州醉司马，谪官樽俎定常开。九江日落醒何处，一柱观头眠几回。可怜怀抱向人尽，欲问平安无使来。故凭锦水将双泪，好过瞿塘滟滪堆。
清江一曲抱村流，长夏江村事事幽。自去自来堂上燕，相亲相近水中鸥。老妻画纸为碁局，稚子敲针作钓钩。多病所须唯药物，微躯此外更何求。
野老篱前江岸回，柴门不正逐江开。渔人网集澄潭下，贾客船随返照来。长路关心悲剑阁，片云何意傍琴台。王师未报收东郡，城阙秋生画角哀。
锦里先生乌角巾，园收芋粟不全贫。惯看宾客儿童喜，得食阶除鸟雀驯。秋水才深四五尺，野航恰受两三人。白沙翠竹江村暮，相对柴门月色新。
洛城一别四千里，胡骑长驱五六年。草木变衰行剑外，兵戈阻绝老江边。思家步月清宵立，忆弟看云白日眠。闻道河阳近乘胜，司徒急为破幽燕。
东阁官梅动诗兴，还如何逊在扬州。此时对雪遥相忆，送客逢春可自由。幸不折来伤岁暮，若为看去乱乡愁。江边一树垂垂发，朝夕催人自白头。
暮倚高楼对雪峰，僧来不语自鸣钟。孤城返照红将敛，近市浮烟翠且重。多病独愁常閴寂，故人相见未从容。知君苦思缘诗瘦，大向交游万事慵。
舍南舍北皆春水，但见群鸥日日来。花径不曾缘客扫，蓬门今始为君开。盘餐市远无兼味，樽酒家贫只旧醅。肯与邻翁相对饮，隔篱呼取尽馀杯。
为人性僻耽佳句，语不惊人死不休。老去诗篇浑漫兴，春来花鸟莫深愁。新添水槛供垂钓，故著浮槎替入舟。焉得思如陶谢手，令渠述作与同游。
兵戈不见老莱衣，叹息人间万事非。我已无家寻弟妹，君今何处访庭闱。黄牛峡静滩声转，白马江寒树影稀。此别应须各努力，故乡犹恐未同归。
老夫卧稳朝慵起，白屋寒多暖始开。江鹳巧当幽径浴，邻鸡还过短墙来。绣衣屡许携家酝，皂盖能忘折野梅。戏假霜威促山简，须成一醉习池回。
伐竹为桥结构同，褰裳不涉往来通。天寒白鹤归华表，日落青龙见水中。顾我老非题柱客，知君才是济川功。合欢却笑千年事，驱石何时到海东。
西蜀樱桃也自红，野人相赠满筠笼。数回细写愁仍破，万颗匀圆讶许同。忆昨赐霑门下省，退朝擎出大明宫。金盘玉箸无消息，此日尝新任转蓬。
小径升堂旧不斜，五株桃树亦从遮。高秋总𫗪贫人实，来岁还舒满眼花。帘户每宜通乳燕，儿童莫信打慈鸦。寡妻群盗非今日，天下车书正一家。
元戎小队出郊坰，问柳寻花到野亭。川合东西瞻使节，地分南北任流萍。扁舟不独如张翰，白帽还应似管宁。寂寞江天云雾里，何人道有少微星。
西山白雪三奇戍，南浦清江万里桥。海内风尘诸弟隔，天涯涕泪一身遥。唯将迟暮供多病，未有涓埃荅圣朝。跨马出郊时极目，不堪人事日萧条。
拾遗曾奏数行书，懒性从来水竹居。奉引滥骑沙苑马，幽栖真钓锦江鱼。谢安不倦登临费，阮籍焉知礼法疏。枉沐旌麾出城府，草茅无径欲教锄。
竹里行厨洗玉盘，花边立马簇金鞍。非关使者征求急，自识将军礼数宽。百年地辟柴门迥，五月江深草阁寒。看弄渔舟移白日，老农何有罄交欢。
黄草峡西船不归，赤甲山下行人稀。秦中驿使无消息，蜀道兵戈有是非。万里秋风吹锦水，谁家别泪湿罗衣。莫愁剑阁终堪据，闻道松州已被围。
秋尽东行且未回，茅斋寄在少城隈。篱边老却陶潜菊，江上徒逢袁绍杯。雪岭独看西日落，剑门犹阻北人来。不辞万里长为客，怀抱何时得好开。
金华山北涪水西，仲冬风日始凄凄。山连越巂蟠三蜀，水散巴渝下五溪。独鹤不知何事舞，饥乌似欲向人啼。射洪春酒寒仍绿，目极伤神谁为携。
剑外忽传收蓟北，初闻涕泪满衣裳。却看妻子愁何在，漫卷诗书喜欲狂。白日放歌须纵酒，青春作伴好还乡。即从巴峡穿巫峡，便下襄阳向洛阳。
童稚情亲四十年，中间消息两茫然。更为后会知何地，忽漫相逢是别筵。不分桃花红胜锦，生憎柳絮白于绵。剑南春色还无赖，触忤愁人到酒边。
寺下春江深不流，山腰官阁迥添愁。含风翠壁孤云细，背日丹枫万木稠。小院回廊春寂寂，浴凫飞鹭晚悠悠。诸天合在藤萝外，昏黑应须到上头。
大家东征逐子回，风生洲渚锦帆开。青青竹笋迎船出，日日江鱼入馔来。离别不堪无限意，艰危深仗济时才。黔阳信使应稀少，莫怪频频劝酒杯。
风急天高猿啸哀，渚清沙白鸟飞回。无边落木萧萧下，不尽长江衮衮来。万里悲秋常作客，百年多病独登台。艰难苦恨繁霜鬓，潦倒新停浊酒杯。
去年登高郪县北，今日重在涪江滨。苦遭白发不相放，羞见黄花无数新。世乱郁郁久为客，路难悠悠常傍人。酒阑却忆十年事，肠断骊山清路尘。
秋日野亭千橘香，玉盘锦席高云凉。主人送客何所作，行酒赋诗殊未央。衰老应为难离别，贤声此去有辉光。预传籍籍新京尹，青史无劳数赵张。
殊方又喜故人来，重镇还须济世才。常怪偏裨终日待，不知旌节隔年回。欲辞巴徼啼莺合，远下旌门去鹢催。身老时危思会面，一生襟抱向谁开。
汶上相逢年颇多，飞腾无那故人何。总戎楚蜀应全未，方驾曹刘不啻过。今日朝廷须汲黯，中原将帅忆廉颇。天涯春色催迟暮，别泪遥添锦水波。
淮海维扬一俊人，金章紫绶照青春。指麾能事回天地，训练强兵动鬼神。湘西不得归关羽，河内犹宜借寇恂。朝觐从容问幽仄，勿云江汉有垂纶。
使君高义驱今古，寥落三年坐剑州。但见文翁能化俗，焉知李广未封侯。路经滟滪双蓬鬓，天入沧浪一钓舟。戎马相逢更何日，春风回首仲宣楼。
勋业终归马伏波，功曹非复汉萧何。扁舟系缆沙边久，南国浮云水上多。独把鱼竿终远去，难随鸟翼一相过。知君未爱春湖色，兴在骊驹白玉珂。
君王台榭枕巴山，万丈丹梯尚可攀。春日莺啼修竹里，仙家犬吠白云间。清江锦石伤心丽，嫩蘂浓花满目班。人到于今歌出牧，来游此地不知还。
中天积翠玉台遥，上帝高居绛节朝。遂有冯夷来击鼓，始知嬴女善吹箫。江光隐见鼋鼍窟，石势参差乌鹊桥。更肯红颜生羽翼，便应黄发老渔樵。
处处青江带白𬞟，故园犹得见残春。雪山斥候无兵马，锦里逢迎有主人。休怪儿童延俗客，不教鹅鸭恼比邻。习池未觉风流尽，况复旌州赏更新。
竹寒沙碧浣花溪，菱刺藤梢咫尺迷。过客径须愁出入，居人不自解东西。书签药里封蛛网，野店山桥送马蹄。岂藉荒庭春草色，先判一饮醉如泥。
常苦沙崩损药栏，也从江槛落风湍。新松恨不高千尺，恶竹应须斩万竿。生理祗凭黄阁老，衰颜欲付紫金丹。三年奔走空皮骨，信有人间行路难。
锦官城西生事微，乌皮几在还思归。昔去为忧乱兵入，今来已恐邻人非。侧身天地更怀古，回首风尘甘息机。共说总戎云鸟阵，不妨游子芰荷衣。
花近高楼伤客心，万方多难此登临。锦江春色来天地，玉垒浮云变古今。北极朝廷终不改，西山寇盗莫相侵。可怜后主还祠庙，日暮聊为梁甫吟。
幕府秋风日夜清，澹云疏雨过高城。叶心朱实看时落，阶面青苔先自生。复有楼台衔暮景，不劳钟鼓报新晴。浣花溪里花饶笑，肯信吾兼吏隐名。
清秋幕府井梧寒，独宿江城蜡炬残。永夜角声悲自语，中天月色好谁看。风尘荏苒音书绝，关塞萧条行路难。已忍伶俜十年事，强移栖息一枝安。
冬至至后日初长，远在剑南思洛阳。青袍白马有何意，金谷铜驼非故乡。梅花欲开不自觉，棣萼一别永相望。愁极本凭诗遣兴，诗成吟咏转凄凉。
闻道云安麹米春，才倾一盏即醺人。乘舟取醉非难事，下峡消愁定几巡。长年三老遥怜汝，棙柁开头捷有神。已办青钱防雇直，当令美味入吾唇。
今朝腊月春意动，云安县前江可怜。一声何处送书雁，百丈谁家上水船。未将梅蘂惊愁眼，要取楸花媚远天。明光起草人所羡，肺病几时朝日边。
寒轻市上山烟碧，日满楼前江雾黄。负盐出井此谿女，打鼓发船何郡郎。新亭举目风景切，茂陵著书消渴长。春花不愁不烂漫，楚客唯听棹相将。
即看燕子入山扉，岂有黄鹂历翠微。短短桃花临水岸，轻轻柳絮点人衣。春来准拟开怀久，老去亲知见面稀。他日一杯难强进，重嗟筋力故山违。
春日春盘细生菜，忽忆两京梅发时。盘出高门行白玉，菜传纤手送青丝。巫峡寒江那对眼，杜陵远客不胜悲。此身未知归定处，呼儿觅纸一题诗。
白水青山空复春，征君晚节傍风尘。楚妃堂上色殊众，海鹤阶前鸣向人。万事纠纷犹绝粒，一官羇绊实藏身。开州入夏知凉冷，不似云安毒热新。
鸣雨既过渐细微，映空摇飏如丝飞。阶前短草泥不乱，院里长条风乍稀。舞石旋应将乳子，行云莫自湿仙衣。眼边江舸何匆促，未待安流逆浪归。
江阁要宾许马迎，午时起坐自天明。浮云不负青春色，细雨何孤白帝城。身过花间霑湿好，醉于马上往来轻。虚疑皓首冲泥怯，实少银鞍傍险行。
岁暮阴阳催短景，天涯霜雪霁寒宵。五更鼓角声悲壮，三峡星河影动摇。野哭几家闻战伐，夷歌数处起渔樵。卧龙跃马终黄土，人事依依漫寂寥。
卜居赤甲迁居新，两见巫山楚水春。炙背可以献天子，美芹由来知野人。荆州郑薛寄书近，蜀客郗岑非我邻。笑接郎中评事饮，病从深酌道吾真。
山木苍苍落日曛，竹竿袅袅细泉分。郡人入夜争馀沥，竖子寻源独不闻。病渴三更回白首，传声一注湿青云。曾惊陶侃胡奴异，怪尔常穿虎豹群。
滟滪既没孤根深，西来水多愁太阴。江天漠漠鸟双去，风雨时时龙一吟。舟人渔子歌回首，估客胡商泪满襟。寄语舟航恶年少，休翻盐井横黄金。
白帝城中云出门，白帝城下雨翻盆。高江急峡雷霆鬬，翠木苍藤日月昏。戎马不如归马逸，千家今有百家存。哀哀寡妇诛求尽，恸哭秋原何处村。
城尖径昃旌斾愁，独立缥缈之飞楼。峡坼云霾龙虎卧，江清日抱鼋鼍游。扶桑西枝对断石，弱水东影随长流。杖藜叹世者谁子，泣血迸空回白头。
玉露凋伤枫树林，巫山巫峡气萧森。江间波浪兼天涌，塞上风云接地阴。丛菊两开他日泪，孤舟一系故园心。寒衣处处催刀尺，白帝城高急暮砧。
夔府孤城落日斜，每依南斗望京华。听猿实下三声泪，奉使虚随八月查。画省香炉违伏枕，山楼粉堞隐悲笳。请看石上藤萝月，已暎洲前芦荻花。
千家山郭静朝晖，一日江楼坐翠微。信宿渔人还泛泛，清秋燕子故飞飞。匡衡抗疏功名薄，刘向传经心事违。同学少年多不贱，五陵衣马自轻肥。
闻道长安似弈棋，百年世事不胜悲。王侯第宅皆新主，文武衣冠异昔时。直北关山金鼓振，征西车马羽书迟。鱼龙寂寞秋江冷，故国平居有所思。
蓬莱宫阙对南山，承露金茎霄汉间。西望瑶池降王母，东来紫气满函关。云移雉尾开宫扇，日绕龙鳞识圣颜。一卧沧江惊岁晚，几回青琐照朝班。
瞿唐峡口曲江头，万里风烟接素秋。花萼夹城通御气，芙蓉小苑入边愁。朱帘绣柱围黄鹤，锦缆牙樯起白鸥。回首可怜歌舞地，秦中自古帝王州。
昆明池水汉时功，武帝旌旗在眼中。织女机丝虚月夜，石鲸鳞甲动秋风。波漂菰米沈云黑，露冷莲房坠粉红。关塞极天唯鸟道，江湖满地一渔翁。
昆吾御宿自逶迤，紫阁峰阴入渼陂。香稻啄馀鹦鹉粒，碧梧栖老凤皇枝。佳人拾翠春相问，仙侣同舟晚更移。彩笔昔游干气象，白头吟望苦低垂。
支离东北风尘际，漂泊西南天地间。三峡楼台淹日月，五溪衣服共云山。羯胡事主终无赖，词客衰时且未还。庾信平生最萧瑟，暮年诗赋动江关。
摇落深知宋玉悲，风流儒雅亦吾师。怅望千秋一洒泪，萧条异代不同时。江山故宅空文藻，云雨荒台岂梦思。最是楚宫俱泯灭，舟人指点到今疑。
群山万壑赴荆门，生长明妃尚有村。一去紫台连朔漠，独留青冢向黄昏。画图省识春风面，环佩空归月夜魂。千载琵琶作胡语，分明怨恨曲中论。
蜀主窥吴幸三峡，崩年亦在永安宫。翠华想像空山里，玉殿虚无野寺中。古庙杉松巢水鹤，岁时伏腊走村翁。武侯祠屋常邻近，一体君臣祭祀同。
诸葛大名垂宇宙，宗臣遗像肃清高。三分割据纡筹策，万古云霄一羽毛。伯仲之间见伊吕，指挥若定失萧曹。福移汉祚难恢复，志决身歼军务劳。
汉朝陵暮对南山，胡虏千秋尚入关。昨日玉鱼蒙葬地，早时今碗出人间。见愁汗马西戎逼，曾闪朱旗北斗殷。多少材官守泾渭，将军且莫破愁颜。
洛阳宫殿化为烽，休道秦关百二重。沧海未全归禹贡，蓟门何处尽尧封。朝廷衮职虽多预，天下军储不自供。稍喜临边王相国，肯销金甲事春农。
回首扶桑铜柱标，冥冥氛祲未全销。越裳翡翠无消息，南海明珠久寂寥。殊锡曾为大司马，总戎皆插侍中貂。炎风朔雪天王地，只在忠臣翊圣朝。
锦江春色逐人来，巫峡清秋万壑哀。正忆往时严仆射，共迎中使望乡台。主恩前后三持节，军令分明数举杯。西蜀地形天下险，安危须仗出群材。
露下天高秋水清，空山独夜旅魂惊。疏灯自照孤帆宿，新月犹悬双杵鸣。南菊再逢人卧病，北书不至雁无情。步蟾倚杖看牛斗，银汉遥应接凤城。
卧病拥塞在峡中，潇湘洞庭虚暎空。楚天不断四时雨，巫峡常吹千里风。沙上草阁柳新暗，城边野池莲欲红。暮春鸳鹭立洲渚，挟子翻飞还一丛。
楚王宫北正黄昏，白帝城西过雨痕。返照入江翻石壁，归云拥树失山村。衰年肺病唯高枕，绝塞愁时早闭门。不可久留豺虎乱，南方实有未招魂。
重阳独酌杯中酒，抱病起登江上台。竹叶于人既无分，菊花从此不须开。殊方日落玄猿哭，旧国霜前白雁来。弟妹萧条各何往，干戈衰谢两相催。
年年至日长为客，忽忽穷愁泥杀人。江上形容吾独老，天边风俗自相亲。杖蓼雪后临丹壑，鸣玉朝来散紫宸。心折此时无一寸，路迷何处见三秦。
天时人事日相催，冬至阳生春又来。刺绣五纹添弱线，吹葭六琯动浮灰。岸容待腊将舒柳，山意冲寒欲放梅。云物不殊乡国异，教儿且覆掌中杯。
曾为掾吏趋三辅，忆在潼关诗兴多。巫峡忽如瞻华岳，蜀江犹似见黄河。舟中得病移衾枕，洞口经春长薜萝。形胜有馀风土恶，几时回首一高歌。
江草日日唤愁生，巫峡泠泠非世情。盘涡鹭浴底心性，独树花发自分明。十年戎马暗万国，异域宾客老孤城。渭水秦山得见否，人经罢病虎纵横。
二月饶睡昏昏然，不独夜短昼分眠。桃花气暖眼自醉，春渚日落梦相牵。故乡门巷荆棘底，中原君臣豺虎边。安得务农息战鬬，普天无吏横索钱。
暮春三月巫峡长，皛皛行云浮日光。雷声忽送千峰雨，花气浑如百和香。黄莺过水翻回去，燕子衔泥湿不妨。飞阁卷帘图画里，虚无只少对潇湘。
天畔群山孤草亭，江中风浪雨冥冥。一双白鱼不受钓，三寸黄甘犹自青。多病马卿无日起，穷途阮籍几时醒。未闻细柳散金甲，肠断秦川流浊泾。
汝迎妻子达荆州，消息真传解我忧。鸿雁影来连峡内，鹡鸰飞急到沙头。峣关险路今虚远，禹凿寒江正稳流。朱绂即当随彩鹢，青春不假报黄牛。
马度秦关雪正深，北来肌骨苦寒侵。他乡就我生春色，故国移居见客心。賸欲提携如意舞，喜多行坐白头吟。巡檐索共梅花笑，冷蘂疏枝半不禁。
庾信罗含俱有宅，春来秋去作谁家。短墙若在从残草，乔木如存可假花。卜筑应同蒋诩径，为园须似邵平瓜。比年病酒开涓滴，弟劝兄酬何怨嗟。
春雨暗暗塞峡中，早晚来自楚王宫。乱波分披已打岸，弱云狼籍不禁风。宠光蕙叶与多碧，点注桃花舒小红。谷口子真正忆汝，岸高瀼滑限西东。
高栋曾轩已自凉，秋风此日洒衣裳。翛然欲下阴山雪，不去非无汉署香。绝辟过云开锦绣，疏松夹水奏笙簧。看君宜著王乔履，真赐还疑出尚方。
宓子弹琴邑宰日，终军弃𦈡英妙时。承家节操尚不泯，为政风流今在兹。可怜宾客尽倾盖，何处老翁来赋诗。楚江巫峡半云雨，清簟疏帘看弈棋。
有客乘舸自忠州，遣骑安置瀼西头。古堂本买藉疏豁，借汝迁居停宴游。云石荧荧高叶曙，风江飒飒乱帆秋。却为姻娅过逢地，许坐曾轩数散愁。
堂前扑枣任西邻，无食无儿一妇人。不为困穷宁有此，祗缘恐惧转须亲。即防远客虽多事，使插疏篱却甚真。已诉征求贫到骨，正思戎马泪盈巾。
南极老人自有星，北山移文谁勒铭。征君已去独松菊，哀壑无光留户庭。予见乱离不得已，子知出处必须经。高车驷马带倾覆，怅望秋天虚翠屏。
碧山学士焚银鱼，白马却走身岩居。古人已用三冬足，年少今开万卷馀。晴云满户团倾盖，秋水浮阶溜决渠。富贵必从勤苦得，男儿须读五车书。
青帘白舫益州来，巫峡秋涛天地回。石出倒听枫叶下，橹摇背指菊花开。贪趋相府今晨发，恐失佳期后命催。南极一星朝北斗，五云多处是三台。
令弟尚为苍水使，名家莫出杜陵人。比来相国兼安蜀，归赴朝廷已入秦。舍舟策马论兵地，拖玉腰金报主身。莫度清秋吟蟋蟀，早闻黄阁画麒麟。
巫山秋夜萤火飞，帘疏巧入坐人衣。忽惊屋里琴书冷，复乱檐边星宿稀。却绕井阑添个个，偶经花蘂弄辉辉。苍江白发愁看汝，来岁如今归未归。
吹笛秋山风月清，谁家巧作断肠声。风飘律吕相和切，月傍关山几处明。胡骑中宵堪北走，武陵一曲想南征。故园杨柳今摇落，何得愁中曲尽生。
雪飞玉立尽清秋，不惜奇毛恣远游。在野只教心力破，千人何事网罗求。一生自猎知无敌，百中争能耻下韝。鹏碍九天须却避，兔藏三穴莫深忧。
黑鹰不省人间有，度海疑从北极来。正翮抟风超紫塞，立冬几夜宿阳台。虞罗自各虚施巧，春雁同归必见猜。万里寒空祗一日，金眸玉爪不凡才。
此日此时人共得，一谈一笑俗相看。尊前柏叶休随酒，胜里金花巧耐寒。佩剑冲星聊暂拔，匣琴流水自须弹。早春重引江湖兴，直道无忧行路难。
中丞问俗画熊频，爱弟传书彩鹢新。迁转五州防御使，起居八座太夫人。楚宫腊送荆门水，白帝云偷碧海春。报与惠连诗不惜，知吾斑鬓总如银。
郊扉俗远长幽寂，野水春来更接连。锦席淹留还出浦，葛巾欹侧未回船。尊当霞绮轻初散，櫂拂荷珠碎却圆。不但习池归酩酊，君看郑谷去夤缘。
楼上炎天冰雪生，高飞燕雀贺新成。碧窗宿雾蒙蒙湿，朱栱浮云细细轻。杖钺褰帷瞻具美，投壶散帙有馀清。自公多暇延参佐，江汉风流万古情。
西北楼成雄楚都，远开山岳散江湖。二仪清浊还高下，三伏炎蒸定有无。推毂几年唯镇静，曳裾终日盛文儒。白头授简焉能赋，愧似相如为大夫。
霜黄碧梧白鹤楼，城上击拆复乌啼。客子入门月皎皎，谁家𢭏练风凄凄。南渡桂水关舟檝，北归秦川多鼓鞞。年过半百不称意，明日看云还杖藜。
逍遥公后世多贤，送尔维舟惜此筵。念我能书数字至，将诗不必万人传。时危兵甲黄尘里，日短江湖白发前。古往今来皆涕泪，断肠分手各风烟。
隐居欲就庐山远，丽藻初逢休上人。数问舟航留制作，长开箧笥拟心神。沙村白雪仍含冻，江县红梅已放春。先蹋炉峰置兰若，徐飞锡杖出风尘。
北城击柝复欲罢，东方明星亦不迟。邻鸡野哭如昨日，物色生态能几时。舟檝眇然自此去，江湖远适无前期。出门转眄已陈迹，药饵扶吾随所之。
与子避地西康州，洞庭相逢十二秋。远愧尚方曾赐履，竟非吾土倦登楼。久存胶漆应难并，一辱泥涂遂晚收。李杜齐名真忝窃，朔云寒菊倍离忧。
湖南为客动经春，燕子衔泥两度新。旧入故园常识主，如今社日远看人。可怜处处巢君室，何异飘飘托此身。暂语船樯还起去，穿花落水益霑巾。
佳辰强饭食犹寒，隐几萧条带鹖冠。春水船如天上坐，老年花似雾中看。娟娟戏蝶过闲幔，片片轻鸥下急湍。云白山清万馀里，愁看直北是长安。
乡里衣冠不乏贤，杜陵韦曲未央前。尔家最近魁三象，时论同归尺五天。北走关山开雨雪，南游花柳塞云烟。洞庭春色悲公子，𫚥菜忘归范蠡船。
才微岁老尚虚名，卧病江湖春复生。药裹关心诗总废，花枝照眼句还成。只同燕石能星陨，自得隋珠觉夜明。乔口橘洲风浪促，系帆何惜片时程。
江浦雷声喧昨夜，春城雨色动微寒。黄鹂并坐交愁湿，白鹭群飞大剧干。晚节渐于诗律细，谁家数去酒杯宽。惟吾最爱清狂客，百遍向看意未阑。
双峰寂寂对春台，万竹青青照客杯。细草留连侵坐软，残花怅望近人开。同舟昨日何由得，并马今朝未拟回。直到绵州始分首，江边树里共谁来。
银烛熏天紫陌长，禁城春色晓苍苍。千条弱柳垂青琐，百啭流莺绕建章。剑佩声随玉墀步，衣冠身惹御炉香。共沐恩波凤池上，朝朝染翰侍君王。
陶令南行心自永，江天极目澄秋景。万室遥方犬不鸣，双凫下处人皆静。清风高兴得湖山，门柳萧条双翟闲。黄花满把应相忆，落日登楼北望还。
雨雪纷纷黑山外，行人共指卢龙塞。万里飞沙咽鼓鼙，三军杀气凝旌斾。陈琳书记本翩翩，料敌张兵夺酒泉。圣主好文兼好武，封侯莫比汉皇年。
汉家贤相重英奇，蟠木何材也见知。不意云霄能自致，空惊鹓鹭忽相随。腊雪初明柏子殿，春光欲上万年枝。独惭皇鉴明如日，未厌春光向玉墀。
王孙兴至幽寻好，芳草春深景气和。药院爱随流水入，山斋喜与白云过。犹嫌巢鹤窥人远，不厌丛花对客多。醉来倚玉无馀事，目送归鸿笑复歌。
西日横山含碧空，东方吐月满禅宫。朝瞻双顶青冥上，夜宿诸天色界中。石潭倒献莲花水，塔院空闻松柏风。万里故人能尚尔，知君视听我心同。
半日吴村带晚霞，闲门高柳乱飞鸦。横云岭外千重树，流水声中一两家。愁人昨夜相思苦，闰月今年春意赊。自叹梅生头似雪，却怜潘令县如花。
连步青溪几万重，有时共立在孤峰。斋到盂空餐雪麦，经传金字坐云松。呻吟独卧猷川水，振锡先闻长乐钟。回望群山携手处，离心一一涕无从。
未央月晓度疏钟，凤辇时巡出九重。雪霁山门迎瑞日，云开水殿候飞龙。经寒不入宫中树，佳气常薰仗外峰。遥羡枚皋扈仙跸，偏承霄汉渥恩浓。
长信萤来一叶秋，蛾眉泪尽九重幽。𫛛鹊观前明月度，芙蓉阙下绛河流。鸳衾久别难为梦，凤管遥闻更起愁。谁分昭阳夜歌舞，君王玉辇正淹留。
云间陆生美且奇，银章朱绶暎金羁。自料抱材将致远，宁嗟趋府暂牵卑。东城社日催巢燕，上苑秋声散御梨。朝夕诏书还柏署，行看飞隼集高枝。
湖南远去有馀情，𬞟叶初齐白芷生。谩说简书催物役，遥知心赏缓王程。兴过山寺先云到，啸引江帆带月行。幕下由来贵无事，伫闻谈笑静黎甿。
玉柱金罍醉不欢，云山驿道向东看。鸿声断续暮天远，柳影萧疏秋日寒。霜降幽林霑蕙若，弦惊翰苑失鸳鸾。秋来回首君门阻，马上应歌行路难。
柱史才年四十强，须髯玄发美清扬。朝天绣服乘恩贵，出使星轺满路光。锦水繁花添丽藻，峨嵋明月引飞觞。多才自有云霄望，计日应追鸳鹭行。
离舟解缆到斜晖，春水东流燕北飞。才子学诗趋露冕，棠花含笑待斑衣。稍闻江树啼猿近，转觉山林过客稀。借问还珠盈合浦，何如鲤也入庭闱。
旧识相逢情更亲，攀欢甚少怆离频。黄绶罢来多远客，青山何处不愁人。日斜官树闻蝉满，雨过关城见月新。梁国遗风重词赋，诸侯应念马卿贫。
凤凰衔诏与何人，善政多才宠寇恂。台上鸳鸾争送远，岳阳云树待行春。自怜黄阁知音在，不厌彤幨出守频。应笑冯唐衰且拙，世情相见白头新。
飞花落絮满河桥，千里伤心送客遥。不惜芸香染黄绶，惟怜鸿羽下青霄。云衢有志终骧首，吏道无媒且折腰。急管繁弦催一醉，颓阳不驻引征镳。
芳岁归人嗟转蓬，含情回首灞陵东。蛾眉不入秦台镜，鹢羽还惊宋国风。世事悠扬春梦里，年光寂寞旅愁中。劝君稍尽离筵酒，千里佳期难再同。
蕙叶青青花乱开，少年趋府下蓬莱。甘泉未献扬雄赋，吏道何劳贾谊才。征陌独愁飞盖远，离筵只惜暝钟催。欲知别后相思处，愿植琼枝向柏台。
二十为郎事汉文，鸳雏骥子自为群。笔精已许台中妙，剑术还令世上闻。归觐屡经槐里月，出师常笑棘门军。莫言来往朝天远，看取鸣鞘入断云。
莱子昼归今始好，潘园景色夏偏浓。夕阳流水吟诗去，明月青山出竹逢。兄弟相欢初让果，乡人争贺旧登龙。佳期少别俄千里，云树愁看过几重。
诗人九日怜芳菊，筵客高斋宴浙江。渔浦浪花摇素壁，西陵树色入秋窗。木奴向熟悬金实，桑落新开泻玉缸。四子醉时争讲习，笑论黄霸旧为邦。
紫微晴雪带恩光，绕仗偏随鸳鹭行。长信月留宁避晓，宜春花满不飞香。独看积素凝清禁，已觉轻寒让太阳。题柱盛名兼绝唱，风流谁继汉田郎。
木槿花开畏日长，时摇轻扇倚绳床。初晴草蔓缘新笋，频雨苔衣染旧墙。十旬河朔应虚醉，八柱天台好纳凉。无事始然知静胜，深垂纱帐咏沧浪。
楚狂身世恨情多，似病如忧正是魔。花萼败春多寂寞，叶阴迎夏已清和。鹂黄好鸟摇深树，细白佳人著紫罗。军旅阅诗裁不得，可怜风景遣如何。
三峰花畔碧堂悬，锦里真人此得仙。玉体才飞西蜀雨，霓裳欲向大罗天。彩云不散烧丹灶，白鹿时藏种玉田。幸入桃源因去世，方期丹诀一延年。
定力无涯不可称，未知何代坐禅僧。默默山门宵闭月，荧荧石壁昼然灯。四时树长书经叶，万岁岩悬拄杖藤。昔日舍身缘救鸽，今时出见有飞鹰。
爽气朝来万里清，凭高一望九秋轻。不知凤沼霖初霁，但觉尧天日转明。四野山河通远色，千家砧杵共秋声。遥想青云丞相府，何时开合引书生。
自哂鄙夫多野性，贫居数亩半临湍。谿云杂雨来茅屋，山雀将雏到药栏。仙箓满床闲不厌，阴符在箧老羞看。更怜童子宜春服，花里寻师指杏坛。
故向箕山访许由，林泉物外自清幽。松上挂瓢枝几变，石间洗耳水空流。绿苔唯见遮三径，青史空传谢九州。缅想古人增叹惜，飒然云树满岩秋。
丞相幕中题凤人，文章心事每相亲。从军谁谓仲宣乐，入室方知颜子贫。杯里紫茶香代酒，琴中绿水静留宾。欲知别后相思意，唯愿琼枝入梦频。
上林谏猎知才薄，尺组承恩愧命牵。潢潦难滋沧海润，萤光空尽太阳前。虚名滥接登龙士，野性宁忘种黍田。相国无私人守朴，何辞老去上皇年。
永嘉风景入新年，才子诗成定可怜。梦里还乡不相见，天涯忆戴复谁传。花倾晓露垂如泪，莺拂游丝断若弦。愿得回风吹海雁，飞书一宿到君边。
日暮穷途泪满襟，云天南望羡飞禽。阮肠暗与孤鸿断，江水遥连别恨深。明月既能通忆梦，青山何用隔同心。秦楚眼看成绝国，相思一寄白头吟。
谁忆颜生穷巷里，能劳马迹破春苔。忽看童子扫花处，始愧夕郎题凤来。斜景适随诗兴尽，好风才送珮声回。岂无鸡黍期他日，惜此残春阻绿杯。
日暖风恬种药时，红泉翠壁薜萝垂。幽溪鹿过苔还静，深树云来鸟不知。青琐同心多逸兴，春山载酒远相随。却惭身外牵缨冕，未胜杯前倒接䍠。
慧眼沙门真远公，经行宴坐有儒风。香缘不绝簪裾会，禅想宁妨藻思通。曙后𬬻烟生不灭，晴来堦色并归空。狂夫入室无馀事，唯与天花一笑同。
知己知音同舍郎，如何咫尺阻清扬。每恨蒹葭傍芳树，多惭新燕入华堂。重花不隔陈蕃榻，修竹能深夫子墙。唯有早朝趋凤合，朝时怜羽接鸳行。
紫泥何日到沧州，笑向东阳沈隐侯。黛色晴峰云外出，縠文江水县前流。使臣自欲论公道，才子非关厌薄游。溪畔秋兰虽可佩，知君不得少停舟。
逍遥心地得关关，偶被功名涴我闲。有寿亦将归象外，无诗兼不恋人间。何穷默识轻洪范，未丧斯文胜大还。筐箧静开难似此，蕊珠春色海中山。
汉家无事乐时雍，羽猎年年出九重。玉帛不朝金阙路，旌旗长绕彩霞峰。且贪原兽轻黄屋，宁畏渔人犯白龙。薄暮方归长乐观，垂杨几处绿烟浓。
贤王驷马退朝初，小苑三春带雨馀。林沼葱茏多贵气，楼台隐暎接天居。仙鸡引敌穿红药，宫燕衔泥落绮疏。自叹平生相识愿，何如今日厕应徐。
久飞鸳掖出时髦，耻负平生稽古劳。玉树满庭家转贵，云衢独步位初高。能迂驺驭寻蜗舍，不惜瑶华报木桃。应念潜郎守贫病，常悲休沐对蓬蒿。
二月黄莺飞上林，春城紫禁晓阴阴。长乐钟声花外尽，龙池柳色雨中深。阳和不散穷途恨，霄汉长怀捧日新。献赋十年犹未遇，羞将白发对华簪。
能以功成疏宠位，不将心赏负云霞。林间客散孙弘阁，城上山宜绮季家。蝴蝶晴连池岸草，黄鹂晚出柳园花。日陪鲤也趋文苑，谁道门生隔绛纱。
流水辞山花别枝，随风一去绝还期。昨夜故人泉下宿，今朝白发镜中垂。音徽寂寂空成梦，容范朝朝无见时。旦暮馀生几息在，不应存没未尝悲。
孤烟一点绿溪湄，渔父幽居即旧基。饥鹭不惊收钓处，闲麛应乳负暄时。茅斋对雪开尊好，穉子焚枯饭客迟。胜事宛然怀抱里，顷来新得谢公诗。
山花照坞复烧溪，树树枝枝尽可迷。野客未来枝畔立，流莺已向树边啼。从容只是愁风起，眷恋常须向日西。别有妖妍胜桃李，攀来折去亦成蹊。
朝阳岩下湘水深，朝阳洞口寒泉清。零陵城郭夹湘岸，岩洞幽奇带郡城。荒芜自古人不见，零陵徒有先贤传。水石为娱安可羡，长歌一曲留相劝。
无为洞口春水满，无为洞傍春云白。爱此踟蹰不能去，令人悔作衣冠客。洞傍山僧皆学禅，无求无欲亦忘年。欲问其心不能问，我到山中得无闷。
九疑山深几千里，峰谷崎岖人不到。山中旧有仙姥家，十里飞泉遶丹灶。如今道士三四人，茹芝炼玉学轻身。霓裳羽盖傍临壑，飘飖似欲来云鹤。
长松万株遶茅舍，怪石寒泉近岩下。老翁八十犹能行，将领儿孙行拾稼。吾羡老翁居处幽，吾爱老翁无所求。时俗是非何足道，得似老翁吾即休。
连山尽塞水萦回，山上戍门临水开。珠帘直下一百丈，日暖游鳞自相向。昔人爱险闭层城，今人复爱闲江清。沙洲枫岸无来客，草绿花开山鸟鸣。
江城昨夜雪如花，郢客登楼齐望华。夏禹坛前仍聚玉，西施浦上更飞沙。帘栊向晚寒风度，睥睨初晴落景斜。数处微明销不尽，湖山清映越人家。
城上西楼倚暮天，楼中归望正凄然。近郭乱山横古渡，野庄乔木带新烟。北风吹雁声能苦，远客辞家月再圆。陶令好文常对酒，相招那惜醉为眠。
昔年高接李膺欢，日泛仙舟醉碧澜。诗句乱随青草落，酒肠俱逐洞庭宽。浮生聚散云相似，往事冥微梦一般。今日片帆城下去，秋风回首泪阑干。
凄凄霜日上高台，水国秋凉客思哀。万叠银山寒浪起，一行斜字早鸿来。谁家捣练孤城暮，何处题衣远信回。江汉路长身不定，菊花三笑旅怀开。
灵岩有路入烟霞，台殿高低释子家。风满回廊飘坠叶，水流绝涧泛秋花。青松阅世风霜古，翠竹题诗岁月赊。谁谓无生真可学，山中亦自有年华。
汉家宗室独称贤，遗事闲中见旧编。偶过河间寻往迹，却怜荒冢带寒烟。频求千古书连帙，独对三雍策几篇。雅乐未兴人已逝，雄歌依旧大风传。
齐鲁西风草树秋，川原高下过东州。道边白鹤来华表，陌上苍麟卧古丘。九曲半应非禹迹，三山何处是仙洲。径行俯仰成今古，却忆当年赋远游。
天宝承平奈乐何，华清宫殿郁嵯峩。朝元阁峻临秦岭，羯鼓楼高俯渭河。玉树长飘云外曲，霓裳闲舞月中歌。只今惟有温泉水，呜咽声中感慨多。
春申祠宇空山里，古柏阴阴石泉水。日暮江南无主人，弥令过客思公子。萧条寒景傍山村，寂寞谁知楚相尊。当时珠履三千客，赵使怀惭不敢言。
还家不落春风后，数日应沽越人酒。池畔花深鬬鸭栏，桥边雨洗藏鸦柳。遥怜内舍著新衣，复向邻家醉落晖。把手闲歌香橘下，空山一望鹧鸪飞。
平芜霁色寒城下，美酒百壶争劝把。连呼宝剑锐头儿，少驻金羁大头马。一饮留欢分有馀，寸心怀思复何如。他时相忆若相问，青琐门前开素书。
南驱匹马会心期，东望扁舟惬梦思。熨斗山前春色早，香炉峰顶暮烟时。空林欲访庞居士，古寺应怀远法师。两地由来堪取兴，三贤他日幸留诗。
主人持节拜荆州，走马应从一路游。斑竹冈连山雨暗，枇杷门向楚天秋。佳期笑把斋中酒，远意闲登城上楼。文体此时看又别，吾知小庾甚风流。
相风竿影晓来斜，渭水东流去不赊。枕上未醒秦地酒，舟前已见陕人家。春桥杨柳应齐叶，古县棠棃也作花。好是吾贤佳赏地，行逢三月会连沙。
长干道上落花朝，羡尔当年赏事饶。下箸已怜鹅炙美，开笼不奈鸭媒娇。春衣晚入青杨巷，细马初过皂荚桥。相访不辞千里远，西风好借木兰桡。
东归复得采真游，江水迎君日夜流。客舍不离青雀舫，人家旧在白鸥洲。风吹山带遥知雨，露湿荷裳已报秋。闻道泉明居止近，篮舆相访为淹留。
花源一曲映茅堂，清论闲阶坐夕阳。麈尾手中毛已脱，蟹螯尊上味初香。春深黄口传窥树，雨后青苔散点墙。更道小山宜助赏，呼儿舒簟醉岩芳。
藏头不复见时人，爱此云山奉养真。露色点衣孤屿晓，花枝妨帽小园春。时携幼稚诸峰上，闲濯眉须一水滨。兴罢归来还对酌，茅檐挂著紫荷巾。
明光细甲照铔锻，昨日承恩拜虎牙。胆大欲期姜伯约，功多不让李轻车。青巾校尉遥相许，墨矟将军莫大夸。阙下来时亲伏奏，胡尘未尽不为家。
风流不减杜陵时，五十为郎未是迟。孺子亦知名下士，乐人争唱卷中诗。身齐吏部还多醉，心顾尚书自有期。要路眼青知己在，不应穷巷久低眉。
江城五马楚云边，不羡雍容画省年。才子旧称何水部，使君还继谢临川。射堂草遍收残雨，官路人稀对夕天。虽卧郡斋千里隔，与君同见月初圆。
都门霁后不飞尘，草色萋萋满路春。双兔坡东千室吏，三鸦水上一归人。愁眠客舍衣香满，走渡河桥马汗新。少妇比来多远望，应知蟢子上罗巾。
少年结客散黄金，中岁连兵扫绿林。渤海名王曾折首，汉家诸将尽倾心。行人去指徐州近，饮马回看泗水深。喜见明时锺太尉，功名一似旧淮阴。
归舟一路转青𬞟，更欲随潮向富春。吴郡陆机称地主，钱塘苏小是乡亲。葛花满把能消酒，栀子同心好赠人。早晚重过鱼浦宿，遥怜佳句箧中新。
青云自致晚应遥，朱邸新婚乐事饶。饮罢更怜双袖舞，试来偏爱五花骄。帐里炉香春梦晓，堂前烛影早更朝。更说球场新雨歇，王孙今日定相邀。
仙台下见五城楼，风物凄凄宿雨收。山色遥连秦树晚，砧声近报汉宫秋。疏松影落空坛静，细草香闲小洞幽。何用别寻方外去，人间亦自有丹丘。
双龙阙下拜恩初，天子令君注起居。载笔已齐周右史，论诗更事谢中书。行闻漏滴随金仗，入对炉烟侍玉除。贺客自知来独晚，青骊不见意何如。
征南官属似君稀，才子当今刘孝威。蛮府参军趋传舍，交州刺史拜行衣。前临瘴海无人过，却望衡阳少雁飞。为报苍梧云影道，明年早送客帆归。
青丝䋏引木兰船，名遂身归拜庆年。落日澄江乌榜外，秋风疏柳白门前。桥通小市家林近，山带平湖野寺连。别后依依寒食里，共君携手在东田。
信陵门下识君偏，骏马轻裘正少年。寒雨送归千里外，东风沈醉百花前。身随玉帐心应惬，官佐龙符势又全。久客未知何计是，参差去借汶阳田。
腰佩雕弓汉射声，东归衔命见双旌。青丝玉勒康侯马，孟水金堤滑伯城。腊雪夜看宜纵饮，寒芜昼猎不妨行。怀君又隔千山远，别后春风百草生。
家封薛县异诸田，报主荣亲义两全。仆射临戎谢安石，大夫持宪杜延年。金装昼出罗千骑，玉案晨飡直万钱。应念一身留阙下，阖门遥寄鲁西偏。
几回奏事建章宫，圣主偏知汉将功。身著紫衣趋阙下，口衔丹诏出关东。蝉声驿路秋山里，草色河桥落照中。远忆故人沧海别，当年好跃五花骢。
垂杨拂岸草茸茸，绣户帘前花影重。鲙下玉盘红缕细，酒开金瓮绿醅浓。中朝驸马何平叔，南国词人陆士龙。落日泛舟同醉处，回潭百丈映千峰。
行行独出故关迟，南望千山无尽期。见舞巴童应暂笑，闻歌蜀道又堪悲。孤城晚闭清江上，匹马寒嘶白露时。别后此心君自见，山中何事不相思。
不妨高卧顺流归，五两行看扫翠微。鼯鼠夜喧孤枕近，䴔䴖晓避客船飞。一壶先醉桃枝簟，百和初熏苎布衣。君到新林江口泊，吟诗应赏谢玄晖。
立身荣贵复何如，龙节红旗从板舆。妙略多推霍骠骑，能文独见沈尚书。临风高会千门帐，映水连营百乘车。他日感恩惭未报，举家犹似涸池鱼。
丹墀列士主恩同，厩马翩翩出汉宫。奉引乘舆金仗里，亲尝赐食玉盘中。昼趋行殿旌门北，夜宿斋房刻漏东。明日驾回承雨露，齐将万岁及春风。
白皙风流似有须，一门豪贵领苍梧。三峰亭暗橘边宿，八桂林香节下趋。玉树群儿争翠羽，金盘少妾拣明珠。怀君乐事不可见，鬃马翩翩新虎符。
邻家不识鬬鸡翁，闭户能齐隐者风。顾步曾为小山客，成名因事大江公。一身千里寒芜上，单马重裘腊月中。寂寂故园行见在，暮天残雪洛城东。
绿丝帆𫄴桂为樯，过尽淮山楚水长。万里移家背春谷，一官行府向东阳。风流好爱杯中物，豪荡仍欺陌上郎。别后心期如在眼，猿声烟色树苍苍。
故园衰草带荥波，岁晚知如君思何。轻橐归时鲁缟薄，寒衣缝处郑绵多。万人都督鸣骝送，百里邦君枉骑过。累路尽逢知己在，曾无对酒不高歌。
莫言水国去迢迢，白马吴门见不遥。枫树林中经楚雨，木兰舟上蹋江潮。空山古寺千年石，草色寒堤百尺桥。早晚卢家兰室在，珊瑚玉佩彻青霄。
故园此日多心赏，窗下泉流竹外云。近馆应逢沈道士，比邻自识卞田君。离宫树影登山见，上苑钟声过雪闻。相劝早移丹凤阙，不须常恋白鸥群。
东风动地吹花发，渭城桃李千树雪。芳菲可爱不可留，武陵归客心欲绝。金华省郎惜佳辰，秪持棣萼照青春。君家自是成蹊处，况有庭花作主人。
忆得去年春风至，中庭桃李映琐窗。美人挟瑟对芳树，玉颜亭亭与花双。今年新花如旧时，去年美人不在兹。借问离居恨深浅，祗应独有庭花知。
各牵于役间游遨，独坐相思正郁陶。长跪读书心𫏐缓，短章投我曲何高。宦情缘木知非愿，王事敦人敢告劳。所叹在官成远别，徒言岏水才容舠。
沙禽相呼曙色分，渔浦鸣桹十里闻。正当秋风渡楚水，况值远道伤离群。津头却望后湖岸，别处已隔东山云。停舻目送北归翼，惜无瑶华持寄君。
爱君修政若修身，鳏寡来归乳雉驯。堂上五弦销暇日，邑中千室有阳春。谓乘凫舄朝天子，却愧猪肝累主人。辞后读君怀县作，定知三岁字犹新。
梵宫香阁攀霞上，天柱孤峰指掌看。汉主马踪成蔓草，法王身相示空棺。云扶踊塔青霄庳，松荫禅庭白日寒。不见戴逵心莫展，赖将新赠比琅玕。
正当楚客伤春地，岂是骚人道别时。俱徇空名嗟欲老，况将行役料前期。劳生多故应同病，羸马单车莫自悲。明日相望隔云水，解颜唯有袖中诗。
相逢遽叹别离牵，三见江皋惠草鲜。白发俱生欢未再，沧州独往意何坚。愁看郡内花将歇，忍过山中月屡圆。终日望君休汝骑，愧无堪报起予篇。
郎官作掾心非好，儒服临戎政已闻。说剑尝宗漆园吏，戒严应笑棘门军。遥知抵掌论皇道，时复吟诗向白云。百越待君言即叙，相思不敢怆离群。
望远思归心易伤，况将衰鬓偶年光。时攀芳树愁花尽，昼掩高斋厌日长。甘比流波辞旧浦，忍看新草遍横塘。因君赠我江枫咏，春思如今未易量。
去水流年日并驰，年光客思两相随。咨嗟斑鬓今承弁，惭愧新荷又发池。杨柳逶迤愁远道，鹧鸪啁哳怨南枝。忆君何啻同琼树，但向春风送别离。
秦原独立望湘川，击隼南飞向楚天。奉诏不言空问俗，清时因得访遗贤。荆门晓色兼梅雨，桂水春风过客船。畴昔常闻陆贾说，故人今日岂徒然。
闻君感叹二毛初，旧友相依万里馀。烽火有时惊暂定，甲兵无处可安居。客来吴地星霜久，家在平陵音信疏。昨日风光还入户，登山临水意何如。
村映寒原日已斜，烟生密竹早归鸦。长溪南路当群岫，半景东邻照数家。门通小径连芳草，马饮春泉踏浅沙。欲待主人林上月，还思潘岳县中花。
柳陌乍随州势转，花源忽傍竹阴开。能将瀑水清人境，直取流莺送酒杯。山下古松当绮席，檐前片雨滴春苔。地主同声复同舍，留欢不畏夕阳催。
连山尽处水萦回，山上戍门临水开。朱栏直下一百丈，日暖游鳞自相向。昔人爱险闭层城，今日爱闲江复清。沙洲枫岸无来客，草绿花红山鸟鸣。
石林精舍武溪东，夜扣禅关谒远公。月在上方诸品静，僧持半偈万缘空。秋山竟日闻猿啸，落木寒泉听不穷。惟有双峰最高顶，此心期与故人同。
闻君作尉向江潭，吴越风烟到自谙。客路寻常随竹影，人家大底傍山岚。缘溪花木偏宜远，避地衣冠尽向南。惟有夜猿啼海树，思乡望国意难堪。
季月还乡独未能，林行溪宿厌层冰。尺素欲传三署客，雪山愁送五天僧。连空朔气横秦苑，满目寒云隔灞陵。借问从来香积寺，何时携手更同登。
春半梁山正落花，台衡受律向天涯。南去猿声傍双节，西来江色遶千家。风吹画角孤城晓，林映蛾眉片月斜。已见庙谟能喻蜀，新文更喜报金华。
白𬞟楚水三湘远，芳草秦城二月初。连雁北飞看欲尽，孤舟南去意何如。渡江野老思求瘼，候馆郴人忆下车。别后天涯何所寄，故交惟有袖中书。
怜君才与阮家同，掌记能资亚相雄。入楚岂忘看泪竹，泊舟应自爱江枫。诚知客梦烟波里，肯厌猿鸣夜雨中。莫信衡湘书不到，年年秋雁过巴东。
西楼回起寒原上，霁日遥分万井间。小苑城隅连渭水，离宫曙色近京关。亭皋寂寞伤孤客，云雪萧条满众山。时命如今犹未偶，辞君拟欲拂衣还。
城上西楼倚暮天，楼中归望正凄然。近郭乱山横古渡，野庄乔木带新烟。北风吹雁声能苦，远客辞家月再圆。陶令好文常对酒，相招一和白云篇。
江南烟景复如何，闻道新亭更可过。处处蓻兰春浦绿，萋萋藉草远山多。壶觞须就陶彭泽，时俗犹传晋永和。更使轻桡徐转去，微风落日水增波。
北人南去雪纷纷，雁叫汀沙不可闻。积水长天随远客，荒城极浦足寒云。山从建业千峰出，江至浔阳九派分。借问督邮才弱冠，府中年少不如君。
晚节闻君趋道深，结茅栽树近东林。大师几度曾摩顶，高士何年遂发心。北渚三更闻过雁，西城万里动寒砧。不见支公与玄度，相思拥膝坐长吟。
麦秋中夏凉风起，送君西郊及沣水。孤烟远树动离心，隔岸江流若千里。早年江海谢浮名，此路云山惬尔情。上古全经皆在口，秦人如见济南生。
此去那知道路遥，寒原紫府上迢迢。莫辞别酒和琼液，乍唱离歌和凤箫。远水东流浮落景，缭垣西转失行镳。华山秦塞长相忆，无使音尘顿寂寥。
公车待诏赴长安，客里新正阻旧欢。迟日未能销野雪，晴花偏自犯江寒。东溟道路通秦塞，北阙威仪识汉官。共许郄诜工射策，恩荣请向一枝看。
闲看秋水心无事，卧对寒松手自栽。庐岳高僧留偈别，茅山道士寄书来。燕知社日辞巢去，菊为重阳冒雨开。浅薄将何称献纳，临岐终日自迟回。
孤云独鹤自悠悠，别后经年尚泊舟。渔父置词相借问，郎官能赋许依投。折芳远寄三春草，乘兴闲看万里流。莫怪杜门频乞假，不堪扶病拜龙楼。
榛草荒凉村落空，驱驰卒岁亦何功。蒹葭曙色苍苍远，蟋蟀秋声处处同。乡路遥知淮浦外，故人多在楚云东。日夕烟霜那可道，寿阳西去水无穷。
高楼独立思依依，极浦遥山合翠微。江客不堪频北顾，塞鸿何事复南飞。丹阳古渡寒烟积，瓜步空洲远树稀。闻道王师犹转战，谁能谈笑解重围。
淮阴日落上南楼，乔木荒城古渡头。浦外野风初入户，窗中海月早知秋。沧波一望通千里，画角三声起百忧。伫立分宵绝来客，烦君步屐忽相求。
十年归客但心伤，三径无人已自荒。夕宿灵台伴烟月，晨趋建礼逐衣裳。偶因麋鹿随丰草，谬荷鸳鸾借末行。纵有谏书犹未献，春风拂地日空长。
列郡专城分国忧，彤幨皂盖古诸侯。仲华遇主年犹少，公瑾论兵位已酬。草色青青宜建隼，蝉声处处杂鸣驺。千里相思如可见，淮南木落早惊秋。
盛名天下挹馀芳，弃置终身不拜郎。词藻世传平子赋，园林人比郑公乡。门前坠叶浮秋水，篱外寒皋带夕阳。日日青松成古木，秪应来者为心伤。
上公旌节在徐方，旧井莓苔近寝堂。访古因知彭祖宅，得仙何必葛洪乡。清虚不共春池竟，盥漱偏宜夏日长。闻道延年如玉液，欲将调鼎献明光。
向山独有一人行，近洞应逢双鹤迎。尝以素书传弟子，还因白石号先生。无穷杏树行时种，几许芝田向月耕。师事少君年岁久，欲随旄节往层城。
离别那逢秋气悲，东林更作上方期。共知客路浮云外，暂爱僧房坠叶时。长江九派人归少，寒岭千重雁度迟。借问浔阳在何处，每看潮落一相思。
江城相送阻烟波，况复新秋一雁过。闻道全师征北虏，更言诸将会南河。边心杳杳乡人绝，塞草青青战马多。共许陈琳工奏记，知君名宦未蹉跎。
姑苏东望海陵间，几度裁书信未还。长在府中持白简，岂知天畔有青山。人归极浦寒流广，雁下平芜秋野闲。旧日新亭更携手，他乡风景亦相关。
莺啼燕语报新年，马邑龙堆路几千。家住秦城邻汉苑，心随明月到胡天。机中锦字论长恨，楼上花枝笑独眠。为问元戎窦车骑，何时反斾勒燕然。
洛阳新月动秋砧，瀚海沙场天半阴。出塞能全仲叔策，安亲更切老莱心。汉家宫里风云晓，羌笛声中雨雪深。怀袖未传三岁字，相思空作陇头吟。
洛阳清夜白云归，城里长河列宿稀。秋后见飞千里雁，月中闻捣万家衣。长怜西雍青门道，久别东吴黄鹄矶。借问客书何所寄，用心不啻两乡违。
浮涨湖兮莽迢遥，川后礼兮扈予桡。横增沃兮蓬仙延，川后福兮易予舷。月澄凝兮明空波，星磊落兮耿秋河。夜既良兮酒且多，乐方作兮奈别何。
璇闺绣户斜光入，千金女儿倚门立。横波美目虽往来，罗袂遥遥不相及。闻道今年初避人，珊珊挂镜长随身。愿得侍儿为道意，后堂罗帐一相亲。
抽弦促柱听秦筝，无限秦人悲怨声。似逐春风知柳态，如随啼鸟识花情。谁家独夜愁灯影，何处空楼思月明。更入几重离别恨，江南歧路洛阳城。
上山下山入山谷，溪中落日留我宿。松石依依当主人，主人不在意亦足。名花出地两重阶，绝顶平天一小斋。本意由来是山水，何用相逢语旧怀。
野人宿在人家少，朝见此山谓山晓。半壁仍栖岭上云，开帘欲放湖中鸟。独坐长松是阿谁，再三招手起来迟。于公大笑向予说，小弟丹青能尔为。
空山岁计是胡麻，穷海无梁泛一槎。稚子唯能觅梨栗，逸妻相共老烟霞。高吟丽句惊巢鹤，闲闭春风看落花。借问省中何水部，今人几个属诗家。
由来那敢议轻肥，散发行歌自采薇。逋客未能忘野兴，辟书翻遣脱荷衣。家中匹妇空相笑，池上群鸥尽欲飞。更乞大贤容小隐，益看愚谷有光辉。
少小为儒不自强，如今懒复见侯王。览镜已知身渐老，买山将作计偏长。荒凉鸟兽同三迳，撩乱琴书共一床。犹有郎官来问疾，时人莫道我佯狂。
闲闲麋鹿或相随，一两年来鬓欲衰。琴砚共依春酒瓮，云霞覆著破柴篱。注书不向时流说，种药空令道者知。久带纱巾仍藉草，山中那得见朝仪。
带郭茅亭诗兴饶，回看一曲倚危桥。门前山色能深浅，壁上湖光自动摇。闲花散落填书帙，戏鸟低飞碍柳条。向此隐来经几载，如今已是汉家朝。
十年木屐步苔痕，石上松间水自喧。三辟草堂仍被褐，数行书札忽临门。卧多共息嵇康病，才劣虚同郭隗尊。亚相已能怜潦倒，山花笑处莫啼猿。
天师百岁少如童，不到山中竟不逢。洗药每临新瀑水，步虚时上最高峰。篱间五月留残雪，座右千年荫老松。此去人寰今远近，回看云壑一重重。
时人多笑乐幽栖，晚起闲行独杖藜。云色卷舒前后岭，药苗新旧两三畦。偶逢野果将呼子，屡折荆钗亦为妻。拟共钓竿长往复，岩陵滩上胜耶溪。
漫向江头把钓竿，懒眠沙草爱风湍。莫倚善题鹦鹉赋，何须不著鵕鸃冠。腹中书籍幽时晒，肘后医方静处看。兴发会能驰骏马，应须直到使君滩。
卧向巴山落月时，两乡千里梦相思。可但步兵偏爱酒，也知光禄最能诗。江头赤叶枫愁客，篱外黄花菊对谁。跂马望君非一度，冷猿秋雁不胜悲。
新诗海内流传久，旧德朝中属望劳。郡邑地卑饶雾雨，江湖天阔足风涛。松花酒熟傍看醉，莲叶舟轻自学操。春兴不知凡几首，衡阳纸价顿能高。
古都遗庙出河𣸣，万代千秋仰圣君。蒲坂城边长逝水，苍梧野外不归云。寥寥象设魂应在，寂寂虞篇德已闻。向晚风吹庭下柏，犹疑琴曲韵南薰。
校尉征兵出塞西，别营分骑过龙溪。沙平虏迹风吹尽，雾失烽烟道易迷。玉靶半开鸿已落，金河欲渡马连嘶。会当系取天骄入，不使军书夜刺闺。
幸免低头向府中，贵将藜藿与君同。阳雁叫霜来枕上，寒山映月在湖中。诗书何德名夫子，草木推年长数公。闻道汉家偏尚少，此身那此访芝翁。
如今相府用英髦，独往南州肯告劳。冰水近开渔浦出，雪云初卷定山高。木奴花映桐庐县，青雀舟随白露涛。使者应须访廉吏，府中惟有范功曹。
犹道楼兰十万师，书生匹马去何之。临歧未断归家目，望月空吟出塞诗。常欲激昂论上策，不应憔悴老明时。遥知到日逢寒食，彩笔长裾会晋祠。
年来白发欲星星，误却生涯是一经。魏阙望中何日见，商歌奏罢复谁听。孤根独弃惭山木，弱质无成状水萍。今日更须询哲匠，不应休去老岩扃。
东土苗人尚有残，皇皇亚相出朝端。手持国宪群僚畏，口喻天慈百姓安。礼数自怜今日绝，风流空计往年欢。误著青袍将十载，忍令渔浦却垂竿。
童年献赋在皇州，方寸思量君与侯。万事无成新白首，两春虚掷对沧流。歌诗盛赋文星动，箫管新亭晦日游。知己欲依何水部，乡人今正贱东丘。
天师百岁少如童，不到山中更不逢。洗药每临新瀑水，步虚时遶最高峰。篱根五月留残雪，座右千年荫古松。此去人寰知近远，回看路隔一重重。
孤云独鹤共悠悠，万卷经书一叶舟。楚地巢城民舍少，烟村社树鹭湖秋。蒿莱织妾晨炊黍，隅落耕童夕放牛。年少不应辞苦节，诸生若遇亦封侯。
诗家九日怜芳菊，迟客高斋瞰浙江。汉浦浪花摇素壁，西陵树色入秋窗。木奴向熟悬金实，桑落新开泻玉缸。四子醉时争讲德，笑论黄霸屈为邦。
我欲升天天隔霄，我欲渡水水无桥。我欲上山山路险，我欲汲井井泉遥。越人翠被今何夕，独立沙边江草碧。紫燕西飞欲寄书，白云何处逢来客。
浴鲜积翠栖灵异，石洞花宫横半空。夜光潭上明星启，风雨坛边树如洗。水淹徐孺宅恒干，绳坠洪崖井无底。主人载酒东湖阴，遥望西山三四岑。
萧子草书人不及，洞庭叶落秋风急。上林花开春露湿，花枝蒙蒙向水垂。见君数行之洒落，石上之松松下鹤。若把君书比仲将，不知谁在凌云阁。
春色依依惜解携，月卿今夜泊隋堤。白沙洲上江篱长，绿树村边谢豹啼。迁客比来无倚仗，故人相去隔云泥。越禽唯有南枝分，目送孤鸿飞向西。
群峰过雨涧淙淙，松下扉扃白鹤双。香透经窗笼桧柏，云生梵宇湿旛幢。蒲团僧定风过席，苇岸渔歌月堕江。谁悟此生同寂灭，老禅慧力得心降。
鸣雁嘹嘹北向频，渌波何处是通津。风尘海内怜双鬓，涕泪天涯惨一身。故里音书应望绝，异乡景物又更新。便抛印绶从归隐，吴渚香莼漫吐春。
日长鼓腹爱吾庐，洗竹浇花兴有馀。骚客空传成相赋，晋人已负绝交书。贫居谪所谁推毂，仕向侯门耻曳裾。今日思来总皆罔，汗青功业又何如。
孤舟北去暮心伤，细雨东风春草长。杳杳短亭分水陆，隆隆远鼓集渔商。千丛野竹连湘浦，一派寒江下吉阳。欲问长安今远近，初年塞雁有归行。
惯习干戈事鞍马，初从少小在边城。身微久属千夫长，家远多亲五郡兵。懒说疆场曾大获，且悲年鬓老长征。寒鸿过尽残阳里，楼上凄凄暮角声。
老人独坐倚官树，欲语潸然泪便垂。陌上归心无产业，城边战骨有亲知。馀生尚在艰难日，长路多逢轻薄儿。绿水青山虽似旧，如今贫后复何为。
清如寒玉直如丝，世故多虞事莫期。建德津亭人别夜，新安江水月明时。为文易老皆知苦，谪宦无名倍足悲。不学朱云能折槛，空羞献纳在丹墀。
晓随樵客到青冥，因礼山僧宿化城。钟梵已休初入定，有无皆离本难名。云开半夜千林静，月上中峰万壑明。为报故人雷处士，尘心终日自劳生。
逸妻稚子应沟壑，归路茫茫东去遥。凉叶下时心悄悄，空斋梦里雨萧萧。星霜渐见侵华发，生长虚闻在圣朝。知己只今何处在，故山无事别渔樵。
城上高楼飞鸟齐，从公一遂蹑丹梯。黄河曲尽流天外，白日轮轻落海西。玉树九重长在梦，云衢一望杳如迷。何心更和阳春奏，况复秋风闻战鼙。
侍臣鸣珮出西曹，鸾殿分阶翊彩旄。瑞气回浮青玉案，日华遥上赤霜袍。花间焰焰云旗合，鸟外亭亭露掌高。肯念万年芳树里，随风一叶在蓬蒿。
质明斋祭北风微，驺驭千群拥庙扉。玉帛才敷云淡淡，笙镛未撤雨霏霏。路边五稼添膏长，河上双旌带湿归。若出敬亭山下作，何人敢和谢玄晖。
萧关扫定犬羊群，闭阁层城白日曛。枥上骅骝嘶鼓角，门前老将识风云。旌旗四面寒山暎，丝管千家静夜闻。谁道古来多简册，功臣唯有卫将军。
谪宦军城老更悲，近来频夜梦丹墀。银杯乍灭心中火，金镊唯多鬓上丝。绕院绿苔闻雁处，满庭黄叶闭门时。故人高步云衢上，肯念前程杳未期。
重阳寒寺满秋梧，客在南楼顾老夫。步蹇强登游藻井，发稀那更插茱萸。横空过雨千峰出，大野新霜万叶枯。更望尊中菊花酒，殷勤能得几回沽。
县属幷州北近胡，悠悠此别宦仍孤。应知史笔思循吏，莫料辕门笑鲁儒。古塞草青宜牧马，春城月暗好啼乌。雕残贵有亲仁术，梅福何须去隐吴。
二毛羇旅尚迷津，万井莺花雨后春。宫阙参差当晚日，山河迤逦静纤尘。和风醉里承恩客，芳草归时失意人。南北东西各自去，年年依旧物华新。
枯松老柏仙山下，白帝祠堂枕古逵。迁客无辜祝史告，神明有喜女巫知。遥思桂浦人空去，远过衡阳雁不随。度岭梅花翻向北，回看不见树南枝。
远别悠悠白发新，江潭何处是通津。潮声偏惧初来客，海味唯甘久住人。漠漠烟光前浦晚，青青草色定山春。汀洲更有南回雁，乱起联翩北向秦。
童年未解读书时，诵得郎中数首诗。四海烟尘犹隔阔，十年魂梦每相随。虽披云雾逢迎疾，已恨趋风拜德迟。天下无人鉴诗句，不寻诗伯重寻谁。
隔窗萤影灭复流，北风微雨虚堂秋。虫声竟夜引乡泪，蟋蟀何自知人愁。四时不得一日乐，以此方悲客游恶。寂寂江城无所闻，梧桐叶上偏萧索。
去年长至在长安，策杖曾簪獬豸冠。此岁长安逢至日，下堦遥想雪霜寒。梦随行伍朝天去，身寄穷荒报国难。北望南郊消息断，江头唯有泪阑干。
身欲逃名名自随，凤衔丹诏降茅茨。苦节难违天子命，贞心唯有老松知。回看药灶封题密，强入蒲轮引步迟。今日巢由旧冠带，圣朝风化胜尧时。
庐陵太守近隳官，霞帔初朝五帝坛。风过鬼神延受箓，夜深龙虎卫烧丹。冰容入镜纤埃静，玉液添缾漱齿寒。莫遣桃花迷客路，千山万水访君难。
洛阳岐路信悠悠，无事辞家两度秋。日下未驰千里足，天涯徒泛五湖舟。菏衣半浸缘乡泪，玉貌潜销是客愁。说向长安亲与故，谁怜岁晚尚淹留。
忆昨青襟醉里分，酒醒回首怆离群。舟移极浦城初掩，山束长江日早曛。客来有恨空思德，别后谁人更议文。常叹苏生官太屈，应缘才似鲍参军。
不见元生已数朝，浣花溪路去菲遥。客舍早知浑寂寞，交情岂谓更萧条。空有寸心思会面，恨无单酌遣相邀。骅骢幸自能驰骤，何惜挥鞭过柞桥。
闻道銮舆归魏阙，望云西拜喜成悲。宁知陇水烟销日，再有园林秋荐时。渭水战添亡虏血，秦人生睹旧朝仪。自惭出守辰州畔，不得亲随日月旗。
霁后江城风景凉，岂堪登眺只堪伤。远天䗖𬟽收残雨，映水鸬鹚近夕阳。万事无成空过日，十年多难不还乡。不知何处销兹恨，转觉愁随夜夜长。
旌旗晓过大江西，七校前驱万队齐。千里政声人共喜，三军令肃马前嘶。恩霑境内风初变，春入城阴柳渐低。桃李不须令更种，早知门下旧成蹊。
山上青松陌上尘，云泥岂合得相亲。举世尽嫌良马瘦，唯君不弃卧龙贫。千金未必能移性，一诺从来许杀身。莫道书生无感激，寸心还是报恩人。
长忆江头执别时，论文未有不相思。雁过经秋无尺素，人来终日见新诗。心思食檗何由展，家似流萍任所之。悔学秦人南避地，武陵原上又征师。
独掩衡门秋景闲，洛阳才子访柴关。莫嫌浊酒君须醉，虽是贫家菊也斑。同人愿得长携手，久客深思一破颜。却笑孟嘉吹帽落，登高何必上龙山。
今朝欢称玉京天，况值关东俗理年。舞态疑回紫阳女，歌声似遏彩云仙。盘空双鹤惊几剑，洒砌三花度管弦。落日香尘拥归骑，囗风油幕动高烟。
西楼见月似江城，脉脉悠悠倚槛情。万里此情同皎洁，一年今日最分明。初惊桂子从天落，稍误芦花带雪平。知称玉人临水见，可怜光彩有馀清。
好住好住王司户，珍重珍重李参军。一东一西如别鹤，一南一北似浮云。月照疏林千片影，风吹寒水万里纹。别易会难今古事，非是余今独与君。
少年轻会复轻离，老大开心总是悲。强说前程聊自慰，未知携手定何时。公才屈指登黄阁，匪服胡颜上赤墀。想到长安诵佳句，满朝谁不念琼枝。
夜合花开香满庭，夜深微雨醉初醒。远书珍重何曾达，旧事凄凉不可听。去日儿童皆长大，昔年亲友半凋零。明朝又是孤舟别，愁见河桥酒幔青。
永安宫外有祠堂，鱼水恩深祚不长。角立一方初退舍，拟称三汉更图王。人同过隟无留影，石在穷沙尚启行。归蜀降吴竟何事，为陵为谷共苍苍。
君为宫保及清时，冠盖初闲拜武迟。五色诏中宣九德，百僚班外置三师。山泉遂性休称疾，子弟能官各受词。不学铸金思范蠡，乞言犹许上丹墀。
杏花榆荚晓风前，云际离离上峡船。江转数程淹驿骑，楚曾三户少人烟。看春又过清明节，算老重经癸巳年。幸得柱山当郡舍，在朝长咏卜居篇。
汉代文明今盛明，犹将贾傅暂专城。何妨密旨先符竹，莫是除书误姓名。蜗舍喜时春梦去，隼旟行处瘴江清。新年只可三十二，却笑潘郎白发生。
闲斋夜击唾壶歌，试望夷门奈远何。每听寒笳离梦断，时窥清鉴旅愁多。初惊宵漏丁丁促，已觉春风习习和。海内故人君最老，花开鞭马更相过。
燕燕辞巢蝉蜕枝，穷居积雨坏藩篱。夜长檐霤寒无寝，日晏厨烟湿未炊。悟主一言那可学，从军五首竟徒为。故人骢马朝天使，洛下秋声恐要知。
春雨如烟又若丝，晓来昏处晚晴时。仙人掌上芙蓉沼，柱史关西松柏祠。几许岁华销道路，无穷王事系戎师。回瞻二妙非吾侣，日对三峰自有期。
雪月相辉云四开，终风助冻不扬埃。万重琼树宫中接，一直银河天上来。荆楚岁时知染翰，湘吴醇酎忆衔杯。强题缣素无颜色，鸿雁南飞早晚回。
大贤持赠一明珰，蓬荜初惊满室光。埋没剑中生紫气，尘埃瑟上动清商。荆山璞在终应识，楚国人知不是狂。莫恨伏辕身未老，会将筋力是王良。
洛阳宫观与天齐，雪净云消月未西。清浅乍分银汉近，辉光渐觉玉绳低。绿醽乍熟堪聊酌，黄竹篇成好命题。应念武关山断处，空愁簿领候晨鸡。
西南城上高高处，望月分明似玉钩。朱槛人云看鸟灭，绿杨如荠遶江流。定知有客嫌陈榻，从此无人上庾楼。今日卷帘天气好，不劳骑马看扬州。
东风雨洗顺阳川，蜀锦花开绿草田。彩雉鬬时频驻马，酒旗翻处亦留钱。新晴日照山头雪，薄暮人争渡口船。早晚到家春欲尽，今年寒食月初圆。
今朝血泪问苍苍，不分先悲旅馆丧。人送剑来归陇上，雁飞书去叫衡阳。还家路远儿童小，埋玉泉深昼夜长。望尽素车秋草外，欲将身赎返魂香。
云架重楼出郡城，虹梁雅韵仲宣情。越王空置千年迹，丞相兼扬万古名。过鸟时时冲客会，闲风往往弄江声。谬将蹇步寻高躅，鱼目骊珠岂继明。
来自三湘到五溪，青枫无树不猿啼。名惭竹使宦情少，路隔桃源归思迷。𫛳鸟赋成知性命，鲤鱼书至恨暌携。烦君强著潘年比，骑省风流讵可齐。
尽出花钿与四邻，云鬟剪落厌残春。暂惊风烛难留世，便是莲花不染身。贝叶欲翻迷锦字，梵声初学悮梁尘。从今艳色归空后，湘浦应无解珮人。
欲眠不眠夜深浅，越鸟一声空山远。庭木萧萧落叶时，溪声雨声听不辨。溪流潺潺雨习习，灯影山光满窗入。栋里不知浑是云，晓来但觉衣裳湿。
翩翩书记早曾闻，二十年来愿见君。今日相逢悲白发，同时几许在青云。人从北固山边去，水到西陵渡口分。会作王门曳裾客，为余前谢鲍将军。
槐花落尽柳阴清，萧索凉天楚客情。海上旧山无的信，东门归路不堪行。身随幻境劳多事，迹学禅心厌有名。公子道存知不弃，欲依刘表住南荆。
西看叠嶂几千重，秀色孤标此一峰。丹灶久闲荒宿草，碧溪深处有潜龙。灵仙已去空岩室，到客唯闻古寺钟。远对白云幽隐在，年年不离旧杉松。
南天胡马独悲嘶，白首相逢话鼓鼙。野战频年沙朔外，旌竿高与雪峰齐。扁舟远泛轻全楚，落日愁看旧紫泥。早晚瑶阶归伏奏，独能画地取关西。
陌上凉风槐叶凋，夕阳清露湿寒条。登楼望月楚山迥，月到南楼山独遥。心送情人趋凤阙，目随阳雁极烟霄。轩辕不重无名客，此地还能访寂寥。
年来日日春光好，今日春光好更新。独献菜羹怜应节，遍传金胜喜逢人。烟添柳色看犹浅，鸟踏梅花落已频。东合此时闻一曲，翻令和者不胜春。
佐幕临戎旌斾间，五营无事万家闲。风吹杨柳渐拂地，日映楼台欲下山。绮席昼开留上客，朱门半掩拟重关。当时不敢辞先醉，误逐群公倒载还。
侍臣何事辞云陛，江上弹冠见雪花。望阙未承丹凤诏，开门空对楚人家。陈琳草奏才还在，王粲登楼兴不赊。高馆更容尘外客，仍令归去待琼华。
年来桡客寄禅扉，多话贫居在翠微。黄雀数声催柳变，清溪一路踏花归。空林野寺经过少，落日深山伴侣稀。负米到家春未尽，风萝闲扫钓鱼矶。
日暮秋风吹野花，上清归客意无涯。桃源寂寂烟霞闭，天路悠悠星汉斜。还似世人生白发，定知仙骨变黄芽。东城南陌频相见，应是壶中别有家。
日暮山风吹女萝，故人舟楫定如何。吕仙祠下寒砧急，帝子阁前秋水多。闽海风尘鸣戍鼓，江湖烟雨暗渔蓑。何时醉把黄花酒，听尔南征长短歌。
细雨柴门生远愁，向来诗句若为酬。林花落处频中酒，海燕飞时独倚楼。北郭晚晴山更远，南塘春尽水争流。可能相别还相忆，莫遣杨花笑白头。
向来携酒共追攀，此日看云独未还。不见山中人半载，依然松下屋三间。峰攒仙境丹霞上，水遶渔矶绿玉湾。却望夏洋怀二妙，满崖霜树晓斑斑。
万里江南一布衣，早将佳句动京畿。徒闻子敬遗琴在，不见相如驷马归。朔雪恐迷新冢草，秋风愁老故山薇。玉堂知己能铭述，犹得精魂慰所依。
谢相园西石径斜，知君习隐暂为家。有时出郭行芳草，长日临池看落花。春去能忘诗共赋，客来应是酒频赊。五年不见西山色，怅望浮云隐落霞。
乱馀城郭怕经过，到处闲门长薜萝。用世空悲闻道浅，入山偏喜识僧多。醉归花径云生履，樵罢松岩雪满蓑。石上幽期春又暮，何时载酒听高歌。
乱馀山水半凋残，江上逢君春正阑。针自指南天窅窅，星犹拱北夜漫漫。汉陵帝子黄金碗，晋代神仙白玉棺。回首风尘千里外，故园烟雨五峰寒。
楚乡卑湿叹殊方，𫛳赋人非宅已荒。谩有长书忧汉室，空将哀些吊沅湘。雨馀古井生秋草，叶尽疏林见夕阳。过客不须频太息，咸阳宫殿亦凄凉。
紫禁迢迢宫漏鸣，夜深无语独含情。春风鸾镜愁中影，明月羊车梦里声。尘暗玉堦綦迹断，香飘金屋篆烟清。贞心一任蛾眉妒，买赋何须问马卿。
萧萧白发出宫门，羽服星冠道意存。霄汉九重辞凤阙，云山何处访桃源。瑶池醉月劳仙梦，玉辇乘春却帝恩。回首吹箫天上伴，上阳花落共谁言。
守岁山房迥绝缘，灯光香灺共萧然。无人更献椒花颂，有客同参柏子禅。已悟化城非乐界，不知今夕是何年。忧心悄悄浑忘寐，坐待扶桑日丽天。
杜宇声声唤客愁，故园何处此登楼。落花飞絮成春梦，賸水残山异昔游。歌扇多情明月在，舞衣无意彩云收。东皇去后韶华尽，老圃寒香别有秋。
四十无闻懒慢身，放情丘壑任天真。悠悠往事杯中物，赫赫时名扇外尘。短策看云松寺晚，疏帘听雨草堂春。山花水鸟皆知己，百遍相过不厌贫。
几年湖海挹馀芳，岂料兰摧一夜霜。人世空传名耿耿，泉台杳隔路茫茫。碧窗月落琴声断，华表云深鹤梦长。最是不堪回首处，九泉烟冷树苍苍。
方丈萧萧落叶中，暮天深巷起悲风。流年不尽人自老，外事无端心已空。家近小山当海畔，身留环卫荫墙东。遥闻相访频逢雪，一醉寒宵谁与同。
仙槎江口槎溪寺，几度停舟访未能。自恨频年为远客，喜从异郡识高僧。云霞色酽禅房衲，星月光涵古殿灯。何日却飞真锡返，故人丘木翳寒藤。
五逢晬日今方见，置尔怀中自惘然。乍喜老身辞远役，翻悲一笑隔重泉。欲教针线娇难解，暂弄琴书性已便。还有蔡家残史籍，可能分与外人传。
共称洛邑难其选，何幸天书用不才。遥约和风新草木，且令新雪静尘埃。临岐有愧倾三省，别酌无辞醉百杯。明岁杏园花下集，须知春色自东来。
秋满空山悲客心，山楼晴望散幽襟。一川红树迎霜老，数曲清溪绕寺深。寒气急催遥塞雁，夕风高送远城砧。三年海上音书绝，乡国萧条惟梦寻。
出山车骑次诸侯，坐领图书见督邮。遶郭桑麻通淅口，满川风景接襄州。高城鸟过方催夜，废垒蝉鸣不待秋。闻说元规偏爱月，知君常得伴登楼。
晓月朣朦映水关，水边因到历阳山。千艘财货朱桥下，一曲闾阎青荻间。坦腹定逢潘令醉，上楼应伴庾公闲。欢馀若问南行计，知念天涯负米还。
凤雏联翼美王孙，彩服戎装拟塞垣。金鼎对筵调野膳，玉鞭齐骑引行轩。冰河一曲旌旗满，墨诏千封雨露繁。更说务农能罢战，敢持歌颂庆晨昏。
耻将名利托交亲，只向尊前乐此身。才大不应成滞客，时危且喜是闲人。高歌犹爱思归引，醉语惟夸漉酒巾。囗囗囗囗囗囗囗，岂能偏遣老风尘。
愁听千家流水声，相思独向月中行。侵堦暗草秋霜重，遍郭寒山夜月明。连年客舍唯多病，数亩田园又废耕。更送乘轺归上国，应怜贡禹未成名。
皎洁无瑕清玉壶，晓乘华幰向天衢。石建每闻宗谨孝，刘歆不敢衒师儒。谏修郊庙开宸虑，议按休征浅瑞图。今日攀车复何者，辕门垂白一愚夫。
挺赟惠学该儒释，袖有颜徐真草迹。一斋三请纪行诗，诮我垂鞭弄鸣镝。寺悬金榜半山隅，石路荒凉松树枯。虎迹印雪大如斗，闰月暮天过得无。
朱幡徐转候群官，猿鸟无声郡宇宽。楚国上腴收赋重，汉家良牧得人难。铜铅满穴山能富，鸿雁连群地亦寒。几日政声闻户外，九江行旅得相欢。
渥洼龙种散云时，千里繁花乍别离。中有重臣承霈泽，外无轻虏犯旌旗。山川自与郊坰合，帐幕时因水草移。敢谢亲贤得琼玉，仲宣能赋亦能诗。
五色香幢重复重，宝舆升座发神钟。薝卜名花飘不断，醍醐法味洒何浓。九天论道当宸眷，七祖传心合圣踪。愿比灵山前世别，多生还得此相逢。
闻逐樵夫闲看棋，忽逢人世是秦时。开云种玉嫌山浅，渡海传书怪鹤迟。阴洞石床微有字，古坛松树半无枝。烦君远示青囊箓，愿得相从一问师。
八龙三虎俨成行，琼树花开鹤翼张。且请同观舞鸜鹆，何须竟哂食槟榔。归时每爱怀朱橘，戏处常闻佩紫囊。谬入阮家逢庆乐，竹林因得奉壶觞。
高步长裾锦帐郎，居然自是汉贤良。潘岳叙年因鬓发，扬雄托谏在文章。九天韶乐飘寒月，万户香尘裛晓霜。坐见重门俨朝骑，可怜云路独翺翔。
南宫树色晓森森，虽有春光未有阴。鹤侣正疑芳景引，玉人那为簿书沈。山含瑞气偏当日，莺逐轻风不在林。更有阮郎迷路处，万株红树一溪深。
金印垂鞍白马肥，不同疏广老方归。三千士里文章伯，四十年来锦绣衣。节比青松当涧直，心随黄雀绕檐飞。乡中贺者唯争路，不识传呼獬豸威。
闻说中方高树林，曙华先照啭春禽。风云才子冶游思，蒲柳老人惆怅心。石路青苔花漫漫，雪檐垂溜玉森森。贺君此去君方至，河水东流西日沈。
飘然去谒八仙翁，自地从天香满空。紫盖迥标双鹤上，语音犹在五云中。青溪不接渔樵路，丹井唯传草木风。歌此因思捧金液，露盘长庆汉皇宫。
掷地金声信有之，莹然冰玉见清词。元凯癖成官始贵，相如渴甚貌逾衰。荒园每觉虫鸣早，华馆常闻客散迟。寂寞罢琴风满树，几多黄叶落蛛丝。
郄公怜戆亦怜愚，忽赠金盘径寸珠。彻底碧潭滋涸溜，压枝红艳照枯株。九门洞启延高论，百辟联行挹大儒。顾己文章非酷似，敢将幽劣俟洪炉。
鬓似衰蓬心似灰，惊悲相集老相催。故友九泉留语别，逐臣千里寄书来。尘容带病何堪问，泪眼逢秋不喜开。幸接野居宜屣步，冀君清夜一申哀。
小来落托复迍邅，一辱君知二十年。舍去形骸容傲慢，引随兄弟共团圆。羁游不定同云聚，薄宦相萦若网牵。他日吴公如记问，愿将黄绶比青毡。
野日初晴麦垅分，竹园相接鹿成群。几家废井生青草，一树繁花傍古坟。引水忽惊冰满涧，向田空见石和云。可怜荒岁青山下，惟有松枝好寄君。
值迥逢高驻马频，雪晴闲看洛阳春。莺声报远同芳信，柳色邀欢似故人。酒貌昔将花共艳，鬓毛今与草争新。年来百事皆无绪，唯与汤师结净因。
机鸣舂响日暾暾，鸡犬相和汉古村。数派清泉黄菊盛，一林寒露紫棃繁。衰翁正席矜新社，稚子齐襟读古论。共说年来但无事，不知何者是君恩。
病中饶泪眼常昏，闻说花开亦闭门。语少渐知琴思苦，卧多唯觉鸟声喧。黄埃满市图书贱，黑雾连山虎豹尊。今日支离顾形影，向君凡在几重恩。
开园过水到郊居，共引家童拾野蔬。高树夕阳连古巷，菊花棃叶满荒渠。秋山近处行过寺，夜雨寒时起读书。帝里诸亲别来久，岂知王粲爱樵渔。
白鸟群飞山半晴，渚田相接有泉声。园中晓露青丛合，桥上春风绿野明。云影断来峰影出，林花落尽草花生。今朝醉舞同君乐，始信幽人不爱荣。
竹影朦胧松影长，素琴清簟好风凉。连春诗会烟花满，半夜酒醒兰蕙香。五字每将称玉友，一尊曾不顾金囊。长沙流谪君非远，莫遣英名负洛阳。
碧霄孤鹤发清音，上宰因添望阙心。睥睨三层连步障，茱萸一朵映华簪。红霞似绮河如带，白露团珠菊散金。此日所从何所问，俨然冠剑拥成林。
鹳鹤相呼绿野宽，鼎臣闲倚玉栏干。洪河拥沫流仍急，苍岭和云色更寒。艳艳风光呈瑞岁，泠泠歌颂振雕盘。今朝醉舞共乡老，不觉倾欹獬豸冠。
峰嶂徘徊霞景新，一潭寒水绝纤鳞。朱字灵书千万轴，苍髯道士两三人。芝童解说壶中事，玉管能留天上春。眼见仙丹求不得，汉家簪绂在羸身。
殿有寒灯草有萤，千林万壑寂无声。烟凝积水龙蛇蛰，露湿空山星汉明。昏霭雾中悲世界，曙霞光里见王城。回瞻相好因垂泪，苦海波涛何日平。
过雨开楼看晚虹，白云相逐水相通。寒蝉噪暮野无日，古树伤秋天有风。数穗远烟凝垅上，一枝繁果忆山中。何言暂别东林友，惆怅人间事不同。
城头春霭晓蒙蒙，指望关桥满袖风。云骑闲嘶宫柳外，玉人愁立草花中。钟分寺路山光绿，河绕军州日气红。迹忝已成方恋赏，此时离恨与君同。
东风吹雨过青山，却望千门草色闲。家在梦中何日到，春生江上几人还。川原缭绕浮云外，宫阙参差落照间。谁念为儒逢世难，独将衰鬓客秦关。
美矣新成太华峰，翠莲枝折叶重重。松阴满涧闲飞鹤，潭影通云暗上龙。漠漠水香风颇馥，涓涓乳溜味何浓。因声远报浮丘子，不奏登封时不容。
云开远见汉阳城，犹是孤帆一日程。估客昼眠知浪静，舟人夜语觉潮生。三湘衰鬓逢秋色，万里归心对月明。旧业已随征战尽，更堪江上鼓鼙声。
半夜中峰有磬声，偶逢樵者问山名。上方月晓闻僧语，下路林疏见客行。野鹤巢边松最老，毒龙潜处水偏清。愿得远公知姓字，焚香洗钵过浮生。
野寺钟昏山正阴，乱藤高竹水声深。田夫就饷还依草，野雉惊飞不过林。斋沫暂思同静室，清羸已觉助禅心。寂寞日长谁问疾，料君惟取古方寻。
古塔荒台出禁墙，磬声初尽漏声长。云生紫殿幡花湿，月照青山松柏香。禅室夜闻风过竹，奠筵朝启露霑裳。谁悟威灵同寂灭，更堪砧杵发昭阳。
旧国仍连五将营，儒衣何处谒公卿。波翻远水蒹葭动，路入寒村机杼鸣。嵇康书论多归兴，谢氏家风有学名。为问西来雨中客，空山几处是前程。
常嗟外族兄弟稀，转觉心孤是送归。醉掩壶觞人有泪，梦惊波浪日无辉。烹鱼绿岸烟浮草，摘橘青溪露湿衣。闻说江楼长卷幔，几回风起望胡威。
九重深锁禁城秋，月过南宫渐映楼。紫陌夜深槐露滴，碧空云尽火星流。清风刻漏传三殿，甲第歌钟乐五侯。楚客病来乡思苦，寂寥灯下不胜愁。
五马临流待幕宾，羡君谈笑出风尘。身闲就养宁辞远，世难移家莫厌贫。天际晓山三峡路，津头腊市九江人。何处遥知最惆怅，满湖青草雁声春。
登楼掩泣话归期，楚树荆云发远思。日里扬帆闻戍鼓，舟中酹酒见山祠。西江风浪何时尽，北客音书欲寄谁。若说湓城杨司马，知君望国有新诗。
乱离无处不伤情，况复看碑对古城。路遶寒山人独去，月临秋水雁空惊。颜衰重喜归乡国，身贱多惭问姓名。今日主人还共醉，应怜世故一儒生。
露如轻雨月如霜，不见星河见雁行。虚晕入池波自泛，满轮当苑桂多香。春台几望黄龙阙，云路宁分白玉郎。是夜巴歌应金石，岂殊萤影对清光。
令伯支离晚读书，岂知词赋称相如。枉逢花木无新思，拙就溪潭损旧居。禁路看山歌自缓，云司玩月漏应疏。沈忧敢望金门召，空愧巴歈并子虚。
孤客飘飘岁载华，况逢寒食倍思家。莺啼远墅多从柳，人哭荒坟亦有花。浊水秦渠通渭急，黄埃京洛上原斜。驱车西近长安好，宫观参差半隐霞。
十层突兀在虚空，四十门开面面风。却怪鸟飞平地上，自惊人语半天中。回梯暗踏如穿洞，绝顶初攀似出笼。落日凤城佳气合，满城春树雨蒙蒙。
昨辞夫子櫂归舟，家在桐庐忆旧丘。三月暖时花竞发，两溪分处水争流。近闻江老传乡语，遥见家山减旅愁。或在醉中逢夜雪，怀贤应向剡川游。
忆昨天台到赤城，几朝仙籁耳中生。云龙出水风声急，海鹤鸣皋日色清。石笋半山移步险，桂花当涧拂衣轻。今来尽是人间梦，刘阮茫茫何处行。
春城闲望爱睛天，何处风光不眼前。寒食花开千树雪，清明日出万家烟。兴来促席唯同舍，醉后狂歌尽少年。闻说莺啼却惆怅，诗成不见谢临川。
楮为冠子布为裳，吞得丹霞寿最长。混俗性灵常乐道，出尘风格早休粮。枕中经妙谁传与，肘后方新自写将。百尺松梢几飞步，鹤栖板上礼虚皇。
鹳雀楼西百尺樯，汀洲云树共茫茫。汉家箫鼓空流水，魏国山河半夕阳。事去千年犹恨速，愁来一日即为长。风烟倂起思归望，远目非春亦自伤。
忽闻此夜携琴宿，遂叹常时尘吏喧。庭木已衰空月亮，城砧自急对霜繁。犹持副节留军府，未荐高词直掖垣。谁问南飞长绕树，官微同在谢公门。
北风吹雁数声悲，况指前林是别时。秋草不堪频送远，白云何处更相期。山随匹马行看暮，路入寒城独去迟。为向东州故人道，江淹已拟惠休诗。
路至墙垣问樵者，顾予云是太真宫。太真血染马蹄尽，朱阁影随天际空。丹壑不闻歌吹夜，玉堦唯有薜萝风。世人莫重霓裳曲，曾致干戈是此中。
金甲银旌尽已回，苍茫罗袖隔风埃。浓香犹自随鸾辂，恨魄无由离马嵬。南内真人悲帐殿，东溟方士问蓬莱。唯留坡畔弯环月，时送残辉入夜台。
绿杨著水草如烟，旧是胡儿饮马泉。几处吹笳明月夜，何人倚剑白云天。从来冻合关山路，今日分流汉使前。莫遣行人照容鬓，恐惊憔悴入新年。
一国沙弥独解诗，人人道胜惠林师。先皇诏下征还日，今上龙飞入内时。看月忆来松寺宿，寻花思作杏溪期。因论佛地求心地，秪说常吟是住持。
青春都尉最风流，二十功成便拜侯。金距鬬鸡过上苑，玉鞭骑马出长楸。熏香荀令偏怜少，傅粉何郎不解愁。日暮吹箫杨柳陌，路人遥指凤凰楼。
方塘似镜草芊芊，初月如钩未上弦。新开金埒看调马，旧赐铜山许铸钱。杨柳入楼吹玉笛，芙蓉出水妒花钿。今朝都尉如相顾，愿脱长裾学少年。
愁心一倍长离忧，夜思千重恋旧游。秦地故人成远梦，楚天凉雨在孤舟。诸溪近海潮皆应，独树边淮叶尽流。别恨转深何处写，前程唯有一登楼。
成名不遂双旌远，主印还为一郡雄。赤叶黄花随野岸，青山白水映江枫。巴人夜语孤舟里，越鸟春啼万壑中。闻说古书多未校，肯令才子久西东。
南入商山松路深，石床溪水昼阴阴。云中采药随青节，洞里耕田映绿林。直上烟霞空举手，回经丘垅自伤心。武陵花木应长在，愿与渔人更一寻。
谢家门馆似山林，碧石青苔满树阴。乳鹊眄巢花巷静，鸣鸠鼓翼竹园深。桔槔转水兼通药，方丈留僧共听琴。独有野人箕踞惯，过君始得一长吟。
青青麦垅白云阴，古寺无人新草深。乳燕拾泥依古井，鸣鸠拂羽历花林。千年驳藓明山履，万尺垂萝入水心。一卧漳滨今欲老，谁知才子忽相寻。
适来世上岂缘名，适去人间岂为情。古寺山中几日到，高松月下一僧行。云阴鸟道苔方合，雪映龙潭水更清。法主欲归须有说，门人流泪厌浮生。
姓氏不书高士传，形神自得逸人风。已传花洞将秦接，更指茅山与蜀通。懒说岁年齐绛老，甘为乡曲号涪翁。终朝卖卜无人识，敝服徒行入市中。
高僧居处似天台，锡杖铜瓶对绿苔。竹巷雨晴春鸟啭，山房日午老人来。园中鹿过椒枝动，潭底龙游水沫开。独夜焚香礼遗像，空林月出始应回。
鸟鸣花发空山里，衡岳幽人藉草时。既近浅流安笔砚，还因平石布蓍龟。千寻楚水横琴望，万里秦城带酒思。闻说潘安方寓直，与君相见渐难期。
汉主金门正召才，马卿多病自迟回。旧山𫏐别老将至，芳草欲阑归去来。云在高天风会起，年如流水日长催。知君素有栖禅意，岁晏蓬门迟尔开。
南陌晴云稍变霞，东风动柳水纹斜。园林带雪潜生草，桃李虽春未有花。幸接上宾登郑驿，羞为长女似黄家。今朝一望还成暮，欲别芳菲恋岁华。
头白禅师何处还，独开兰若树林间。鬼因巫祝传移社，神见天人请施山。猛虎听经金磬动，猕猴献蜜雪窗闲。新斋结誓如相许，愿与雷宗永闭关。
玉垒城边争走马，铜鞮市里共乘舟。鸣环动珮恩无尽，掩袖低巾泪不流。畴昔将歌邀客醉，如今欲舞对君羞。忍怀贱妾平生曲，独上襄阳旧酒楼。
名卿步月正淹留，上客裁诗怨别游。素魄近成班女扇，清光远似庾公楼。婵娟更称凭高望，皎洁能传自古愁。盈手入怀皆不见，阳春曲丽转难酬。
汉家采使不求声，自慰文章道欲行。毛遂登门虽异赏，韩非入传滥齐名。云归暂爱青山出，客去还愁白发生。年少奉亲皆愿达，敢将心事向玄成。
旧住衡山曾夜归，见君江客忆荆扉。星沉岭上人行早，月过湖西鹤唳稀。弱竹万株频碍帻，新泉数步一褰衣。今来唯有禅心在，乡路翻成向翠微。
少寻道士居嵩岭，晚事高僧住沃洲。齿发未知何处老，身名且被外人愁。欲随山水居茅洞，已有田园在虎丘。独怪子猷缘掌马，雪时不肯更乘舟。
青枫树里宣城郡，独佐诸侯上板桥。江客亦能传好信，山僧多解说南朝。云阴出浦看帆小，草色连天见雁遥。别有空园落桃杏，知将丝组系兰桡。
曾将数骑过桑干，遥对单于饬马鞍。塞北征儿谙用剑，关西宿将许登坛。田园芜没归耕晚，弓箭开离出猎难。唯有老身如刻画，犹期圣主解衣看。
半夜中峰有磬声，偶寻樵者问山名。上方月晓闻僧语，下界林疏见客行。野鹤巢边松最老，毒龙潜处水偏清。愿得远山知姓字，焚香洗钵过馀生。
新参将相事营平，锦带骍弓结束轻。晓上关城吟画角，暗驰羌马发支兵。回中地近风常急，鄜畤年多草自生。近喜扶阳系戎相，从来卫霍笑长缨。
怜君此去过居延，古塞黄云共渺然。沙阔独行寻马迹，路迷遥指戍楼烟。夜投孤店愁吹笛，朝望行尘避控弦。闻有故交今从骑，何须著论更言钱。
细雨晴深小苑东，春云开气逐光风。雄儿走马神光上，静女看花佛寺中。书剑学多心欲懒，田园荒废望频空。南归路极天连海，惟有相思明月同。
欲就东林寄一身，尚怜儿女未成人。柴门客去残阳在，药圃虫喧秋雨频。近水方同梅市隐，曝衣多笑阮家贫。深山兰若何时到，羡与闲云作四邻。
闭门不出自焚香，拥褐看山岁月长。雨后绿苔生石井，秋来黄叶遍绳床。身闲何处无真性，年老曾言隐故乡。更说本师同学在，几时携手见衡阳。
迢遰山河拥帝京，参差宫殿接云平。风吹晓漏经长乐，柳带晴烟出禁城。天净笙歌临路发，日高车马隔尘行。独有浅才甘未达，多惭名在鲁诸生。
微才空觉滞京师，末学曾为叔父知。雪里题诗偏见赏，林间饮酒独令随。游客尽伤春色老，贫居还惜暮阴移。欲归江海寻山去，愿报何人得桂枝。
荒原空有汉宫名，衰草茫茫雉堞平。连雁下时秋水在，行人过尽暮烟生。西陵歌吹何年绝，南陌登临此日情。故事悠悠不可问，寒禽野水自纵横。
独游野径送芳菲，高竹林居接翠微。绿岸草深虫入遍，青藂花尽蝶来稀。珠荷荐果香寒簟，玉柄摇风满夏衣。蓬荜永无车马到，更当斋夜忆玄晖。
拥褐安居南岳头，白云高寺见衡州。石窗湖水摇寒月，枫树猿声报夜秋。讲席旧逢山鸟至，梵经初向竺僧求。垂垂身老将传法，因下人间逐北游。
春山古寺遶沧波，石磴盘空鸟道过。百丈金身开翠壁，万龛灯焰隔烟萝。云生客到侵衣湿，花落僧禅覆地多。不与方袍同结社，下归尘世竟如何。
白石先生眉发光，已分甜雪饮红浆。衣巾半染烟霞气，语笑兼和药草香。茅洞玉声流暗水，衡山碧色暎朝阳。千年城郭如相问，华表峩峩有夜霜。
紫凤朝衔五色书，阳春忽布网罗除。已将心变寒灰后，岂料光生腐草馀。建水风烟收客泪，杜陵花竹梦郊居。劳君故有诗相赠，欲报琼瑶恨不如。
重城洞启肃秋烟，共说羊公在镇年。鞞鼓暗惊林叶落，旌旗遥拂雁行偏。石过桥下书曾受，星降人间梦已传。谪吏何能沐风化，空将歌颂拜车前。
柴桑官舍近东林，儿稚初髫即道心。侧寄绳床嫌凭几，斜安苔帻懒穿簪。高僧静望山僮逐，走吏喧来水鸭沈。翠竹黄花皆佛性，莫教尘境误相侵。
绿槐垂穗乳乌飞，忽忆山中独未归。青镜流年看发变，白云芳草与心违。乍逢酒客春游惯，久别林僧夜坐稀。昨日闻君到城阙，莫将簪弁胜荷衣。
五柳茅茨楚国贤，桔槔蔬圃水涓涓。黄花寒后难逢蝶，红叶晴来忽有蝉。韩康助采君臣药，支遁同看内外篇。为问潜夫空著论，如何侍从赋甘泉。
趋陪禁掖雁行随，迁放江潭鹤发垂。素浪遥疑太液水，青枫忽似万年枝。嵩南春遍愁魂梦，壶口云深隔路岐。共望汉朝多沛泽，苍蝇早晚得先知。
烟芜满洞青山遶，幢节飘空紫凤飞。金阙乍看迎日丽，玉箫遥听隔花微。多开石髓供调膳，时御霓裳奉易衣。莫学辽东华表上，千年始欲一回归。
太一天坛天柱西，垂萝为幌石为梯。前登灵境青霄绝，下视人间白日低。松籁万声和管磐，丹光五色杂虹蜺。春山一入寻无路，鸟响烟深水满溪。
日暖风微南陌头，青田红树起春愁。伯劳相逐行人别，岐路空归野水流。遍地寻僧同看雪，谁期载酒共登楼。为言惆怅嵩阳寺，明月高松应独游。
数年湖上谢浮名，竹杖纱巾遂性情。云外有时逢寺宿，日西无事傍江行。陶潜县里看花发，庾亮楼中对月明。谁念献书来万里，君王深在九重城。
讼堂寂寂对烟霞，五柳门前聚晓鸦。流水声中视公事，寒山影里见人家。观风竞美新为政，计日还知旧触邪。可惜陶潜无限酒，不逢篱菊正开花。
灵台暮宿意多违，木落花开羡客归。江海几时传锦字，风尘不觉化缁衣。山阳会里同人少，灞曲农时故老稀。幸得汉皇容直谏，怜君未遇觉人非。
梅花岭里见新诗，感激情深过楚词。平子四愁今莫比，休文八咏自同时。萍乡露冕真堪惜，凤沼鸣珂已讶迟。才子风流定难见，湖南春草但相思。
旧书稍稍出风尘，孤客逢秋感此身。秦地谬为门下客，淮阴徒笑市中人。也闻阮籍寻常醉，见说陈平不久贫。幸有故人茅屋在，更将心事问情亲。
玄成世业紫真官，文似相如貌胜潘。鸿雁南飞人独去，云山一别岁将阑。清淮水急桑林晚，古驿霜多柿叶寒。琼树相思何日见，银钩数字莫为难。
王门别后到沧洲，帝里相逢俱白头。自欢马卿常带疾，还嗟李广不封侯。棠梨宫里瞻龙衮，细柳营中著虎裘。想到滑台桑叶落，黄河东注杏园秋。
闻君作尉向江潭，吴越风烟到自谙。客路寻常经竹径，人家大底傍山岚。缘溪花木偏宜远，避地衣冠尽向南。惟有夜猿啼海树，思乡望北意难堪。
皂盖春风自越溪，独寻芳树桂阳西。远水浮云随马去，空山弱筿向云低。遥知异政荆门北，旧许新诗康乐齐。万里相思在何处，九疑残雪白猿啼。
江边尽日雉鸣飞，君向白田何日归。楚地蒹葭连海迥，隋朝杨柳映堤稀。津楼故市无行客，山馆空庭闭落晖。试问疲人与征战，使君双泪定沾衣。
中岁分符典石城，两朝趋陛谒承明。阙下昨承归老疏，天南今切去乡情。亲知握手三秋别，几杖扶身万里行。伯道暮年无嗣子，欲将家事托门生。
同人永日自相将，深竹闲园偶辟疆。已被秋风教忆鲙，更闻寒雨劝飞觞。归心莫问三江水，旅服徒沾九日霜。醉里欲寻骑马路，萧条几处有垂杨。
春来游子傍归路，时有白云遮独行。水流乱赴石潭响，花开不知山树名。谁家鱼网求鲜食，几处人烟事火耕。昨日已尝村酒熟，一杯思与孟嘉倾。
闲园柳绿井桃红，野径荒墟左右通。清迥独连江水北，芳菲更似洛城东。时看雨歇人归岫，每觉潮来树起风。闻道金门堪避世，何须身与海鸥同。
孤云独鹤自悠悠，别后经年尚泊舟。渔父致词相借问，仙郎能赋许依投。折芳远计三春草，乘兴闲看万里流。莫怪杜门频乞假，不堪扶病拜龙楼。
晚节闻君道趣深，结茅栽树近东林。禅师几度曾摩顶，高士何年更发心。北渚三更闻过雁，西城万木动寒砧。不见支公与玄度，相思拥膝坐长吟。
天山路傍一株梅，年年花发黄云下。昭君已殁汉使回，前后征人惟系马。日夜风吹满陇头，还随陇水东西流。此花若近长安路，九衢年少无攀处。
戴胜谁与尔为名，木中作窠墙上鸣。声声催我急种毂，人家向田不归宿。紫冠采采褐羽斑，衔得蜻蜓飞过屋。可怜白鹭满绿池，不如戴胜知天时。
嫁时明镜老犹在，黄金镂画双凤背。忆昔咸阳初买来，灯前自绣芙蓉带。十年不开一片铁，长向暗中梳白发。今日后床重照看，生死终当此长别。
主人一去池水绝，池鹤散飞不相别。青天漫漫碧水重，知向何山风雪中。万里虽然音影在，两心终是死生同。池边巢破松树死，树头年年乌生子。
新妇去年胼手足，衣不暇缝蚕废簇。白头使我忧家事，还如夜里烧残烛。当初为取傍人语，岂道如今自辛苦。在时纵嫌织绢迟，有丝不上邻家机。
我家家西老棠树，须晴即晴雨即雨。四时八节上杯盘，愿神莫离神处所。男不着丁女在舍，官事上下无言语。老身长健树婆娑，万岁千年作神主。
隐静灵仙寺天凿，杯度飞来建岩壑。五峰直上插银河，一涧当空泻寥廓。崆峒黯淡碧琉璃，白云吞吐红莲阁。不知势压天几重，钟声常闻月中落。
三朝行坐镇相随，今上春宫见小时。脱下御衣先赐著，进来龙马每教骑。长承密旨归家少，独奏边机出殿迟。自是姓同亲向说，九重争得外人知。
高树蝉声秋巷里，朱门冷静似闲居。重装墨画数茎竹，长著香薰一架书。语笑侍儿知礼数，吟哦野客任狂疏。就中爱读英雄传，欲立功勋恐不如。
瘴云梅雨不成泥，十里津楼压大堤。蜀女下沙迎水客，巴童傍驿卖山鸡。寺多红药烧人眼，地足青苔染马蹄。夜半独眠愁在远，北看归路隔蛮溪。
腻如云母轻如粉，艳胜香黄薄胜蝉。点绿斜蒿新叶嫩，添红石竹晚花鲜。鸳鸯比翼人初帖，蛱蝶重飞样未传。况复萧郎有情思，可怜春日镜台前。
江陵少尹好闲官，亲故皆来劝自宽。无事日长贫不易，有才年少屈终难。沙头欲买红螺盏，渡口多呈白角盘。应向章华台下醉，莫冲云雨夜深寒。
尘到朝元边使急，千官夜发六龙回。辇前月照罗衫泪，马上风吹蜡烛灰。公主妆楼金锁涩，贵妃汤殿玉莲开。有时云外闻天乐，知是先皇沐浴来。
仙居五里外门西，石路亲回御马蹄。天使来栽宫里树，罗衣自买院前溪。野牛行傍浇花井，本主分将灌药畦。楼上凤皇飞去后，白云红叶属山鸡。
高亭望见长安树，春草冈西旧院斜。光动绿烟遮岸行，粉开红艳塞溪花。野泉闻洗亲王马，古柳曾停贵主车。妆阁书楼倾侧尽，云山新卖与官家。
少年因病离天仗，乞得归家自养身。买断竹溪无别主，散分泉水与新邻。山头鹿下长惊犬，池面鱼行不怕人。乡使到来常款语，还闻世上有功臣。
精思堂上画三身，回作仙宫度美人。赐额御书金字贵，行香天乐羽衣新。空廊鸟啄花砖缝，小殿虫缘玉像尘。头白女冠犹说得，蔷薇不似已前春。
秦时桃树满山坡，骑鹿先生降大罗。路尽溪头逢地少，门连内里见天多。荒泉坏简朱砂暗，古塔残经篆字讹。闻说开元斋醮日，晓移行漏帝亲过。
逍遥翁在此裴回，帝改溪名起石台。车马到春常借问，子孙因选暂归来。稀疏野竹人移折，零落蕉花雨打开。无主青山何所直，卖供官税不如灰。
山客长须少在时，溪中放鹤洞中碁。生金有气寻还远，仙药成窠见即移。莫为无家陪寺食，应缘将米寄人炊。从头石上留名去，独向南峰问老师。
青崖白石夹城东，泉脉钟声内里通。地压龙蛇山色别，屋连宫殿匠名同。檐灯经夏纱笼黑，溪叶先秋腊树红。天子亲题诗总在，画扉长鏁碧龛中。
上方台殿第三层，朝壁红窗日气凝。烟雾开时分远寺，山川晴处见崇陵。沙湾漾水图新粉，绿野荒阡晕色缯。莫说城南月灯阁，自诸楼看总难胜。
隋朝旧寺楚江头，深谢师僧引客游。空赏野花无过夜，若看琪树即须秋。红珠落地求谁与，青角垂阶自不收。愿乞野人三两粒，归家将助小庭幽。
三年说戒龙宫里，巡礼还来向水行。多爱贫穷人远请，长修破落寺先成。秋天盆底新荷色，夜地房前小竹声。僧院不求诸处好，转经唯有一窗明。
欲明天色白漫漫，打叶穿帘雪未干。薄落堦前人踏尽，差池树里鸟衔残。旋销迎暖沾墙少，斜舞遮春到地难。劳动更裁新样绮，红灯一夜剪刀寒。
爱仙无药住溪贫，脱却山衣事汉臣。夜半听鸡梳白发，天明走马入红尘。村童近去嫌腥食，野鹤高飞避俗人。劳动先生远相示，别来弓箭不离身。
三军江口拥双旌，虎帐长开自教兵。机鏁恶徒狂寇尽，恩驱老将壮心生。水门向晚茶商闹，桥市通宵酒客行。秋日梁王池阁好，新歌散入管弦声。
同受艰难骠骑营，半年中听揭枪声。草头送酒驱村乐，贼里看花著探兵。讲易工夫寻已圣，说诗门户别来情。荐书自入无消息，卖尽寒衣却出城。
五色箱中绛服春，笏花成就白鱼新。看宣赐处惊回眼，著谢恩时便称身。瑞草唯承天上露，红鸾不受世间尘。翰林同贺文章出，惊动茫茫下界人。
人皆欲得长年少，无那排门白发催。一向破除愁不尽，百方回避老须来。草堂未办终须置，松树难成亦且栽。沥酒愿从今日后，更逢二十度花开。
痴顽终日羡人闲，却喜因官得近山。斜对寺楼分寂寂，远从溪路借潺潺。眇身多病唯亲药，空院无钱不要关。文案把来看未会，虽书一字甚惭颜。
因依老宿发心初，半学修心半读书。雪后每常同席卧，花时未省两山居。猎人箭底求伤雁，钓户竿头乞活鱼。一向风尘取烦恼，不知衰病日难除。
寻春何事却悲凉，春到他乡忆故乡。秦女洞桃欹涧碧，楚王堤柳舞烟黄。波涛入梦家山远，名利关身客路长。不似冥心叩尘寂，玉编金轴有仙方。
一别京华年岁久，卷中多见岭南诗。声名已压众人上，愁思未平双鬓知。江郡迁移犹远地，仙官荣庞是分司。青天白日当头上，会有求闲不得时。
旌旗坐镇蜀江雄，帝命重开旧合崇。褒贬唐书天历上，捧持尧日庆云中。孤情迥出鸾皇远，健思潜搜海岳空。长得萧何为国相，自西流水尽朝宗。
传封三世尽河东，家占中条第一峰。旱岁天教作霖雨，明时帝用补山龙。草开旧路沙痕在，日照新池凤迹重。卑散自知霄汉隔，若为门下赐从容。
小松双对凤池开，履迹衣香逼上台。天意皆从彩毫出，宸心尽向紫烟来。非时玉案呈宣旨，每日金堦谢赐回。仙侣何因记名姓，县丞头白走尘埃。
学士金銮殿后居，天中行坐侍龙舆。承恩不许离床谢，密诏常教倚案书。马上唤遮红觜鸭，船头看钓赤鳞鱼。闲曹散吏无相识，犹记荆州拜谒初。
青蛾不得在床前，空室焚香独自眠。功证诗篇离景象，药成官位属神仙。闲过寺观长冲夜，立送封章直上天。近见兰台诸吏说，御诗新集未教传。
合归兰署已多时，上得金梯亦未迟。两省郎官开道路，九州山泽属曹司。诸生拜别收书卷，旧客看来读制词。残著几丸仙药在，分张还遣病夫知。
承恩新拜上将军，当直巡更近五云。天下表章经院过，宫中语笑隔墙闻。密封计策非时奏，别赐衣裳到处薰。向晚临堦看号簿，眼前风景任支分。
初从学院别先生，便领偏师得战名。大小独当三百阵，纵横祗用五千兵。回残匹帛归天库，分好旌旗入禁营。自执金吾长上直，蓬莱宫里夜巡更。
书生难得是金吾，近日登科记总无。半夜进傩当玉殿，未明排仗到铜壶。朱牌面上分官契，黄纸头边押敕符。恐要蕃中新道路，指挥重画五城图。
拟报平生未杀身，难离门馆起居频。不看匣里钗头古，犹恋机中锦样新。一旦甘为漳岸老，全家却作杜陵人。朝天路在骊山下，专望红旗拜旧尘。
年少平戎老学仙，表求骸骨乞生全。不堪腰下悬金印，已向云西寄玉田。旄节抱归官路上，公卿送到国门前。人间鸡犬同时去，遥听笙歌隔水烟。
杏花坛上授书时，不废中庭趁蝶飞。暗写五经收部秩，初年七岁著衫衣。秋堂白发先生别，古巷青襟旧伴归。独向凤城持荐表，万人丛里有光辉。
回天转地是将军，扶助春宫上五云。抚背恩虽同骨肉，拥旄名未敌功勋。尽收壮勇填兵数，不向蕃浑夺马群。闲即单于台下猎，威声直到海西闻。
鄱阳太守是真人，琴在床头箓在身。曾向先皇边谏事，还应上帝处称臣。养生自有年支药，税户应停月进银。净扫水堂无侍女，下街唯共鹤殷勤。
髭须虽白体轻健，九十三来却少年。问事爱知天宝里，识人皆是武皇前。玉装剑珮身长带，绢写方书子不传。侍女常时教合药，亦闻私地学求仙。
百代功勋一日成，三年五度换双旌。闲来不对人论战，难处长先自请行。旗下可闻诛败将，阵头多是用降兵。当朝面受新恩去，算料妖星不敢生。
浑身著箭瘢犹在，万槊千刀总过来。轮剑直冲生马队，抽旗旋踏死人堆。闻休鬬战心还痒，见说烟尘眼即开。泪滴先皇堦下土，南衙班里趁朝回。
玉皇符诏下天坛，玳瑁头簪白角冠。鹤遣院中童子养，鹿凭山下老人看。法成不怕刀枪利，体实常欺石榻寒。能断世间腥血昧，长生只要一丸丹。
松树当轩雪满地，青山掩障碧纱幮。鼠来案上常偷水，鹤在床前亦看碁。道士写将行气法，家童授与步虚词。世间有似君应少，便乞从今作我师。
最是城中闲静处，更回门向寺前开。云山且喜重重见，亲故应须得得来。借倩学生排药合，留连处士乞松栽。自君移到无多日，墙上人名满绿苔。
鸟声真似深山里，平地人间自不同。春圃紫芹长卓卓，暖泉青草一丛丛。松台前后花皆别，竹崦高低水尽通。细问来时从近远，溪名载入县图中。
汉家都护边头没，旧将麻衣万里迎。阴地背行山下火，风天错到碛西城。单于送葬还垂泪，部曲招魂亦道名。却入杜陵秋巷里，路人来去读铭旌。
凤皇楼阁连宫树，天子崔郎自爱贫。金埒减添栽药地，玉鞭平与卖书人。家中弦管听常少，分外诗篇看即新。一月一回陪内宴，马蹄犹压踏香尘。
上清道士未升天，南岳中华作散仙。书卖八分通字学，丹烧九转定人年。修行近日形如鹤，导引多时骨似绵。想向诸山寻礼遍，却回还守老君前。
休梳丛鬓洗红妆，头戴芙蓉出未央。弟子抄将歌遍叠，宫人分散舞衣裳。问师初得经中字，入静犹烧内里香。发愿蓬莱见王母，却归人世施仙方。
圣朝齐贺说逢殷，霄汉无云日月真。金鼎调和天膳美，瑶池沐浴赐衣新。两河开地山川正，四海休兵造化仁。曾向山东为散吏，当今窦宪是贤臣。
紫烟楼阁碧纱亭，上界诗仙独自行。奇险驱回还寂寞，云山经用始鲜明。藕绡纹缕裁来滑，镜水波涛滤得清。昏思愿因秋露洗，幸容堦下礼先生。
近移松树初栽药，经帙书签一切新。铺设暖房迎道士，支分闲院著医人。买来高石虽然贵，入得朱门未免贫。惟有好诗名字出，倍教年少损心神。
除书亦下属微班，唤作官曹便不闲。检案事多关市井，听人言志在云山。病童唤著唯行慢，老马鞭多转放顽。此去仙宫无一里，遥看松树众家攀。
唐州将士死生同，尽逐双旌旧镇空。独破淮西功业大，新除陇右世家雄。知时每笑论兵法，识势还轻立战功。次第各分茅土贵，殊勋并在一门中。
二年同在华清下，入县门中最近邻。替饮觥筹知户小，助成书屋见家贫。夜碁临散停分客，朝浴先回各送人。僮仆使来传语熟，至今行酒校殷勤。
枯桂衰兰一遍春，唯将道德定君臣。施行圣泽山川润，图画天文彩色新。开阁覆看祥瑞历，封名直进薜萝人。应怜老病无知己，自别溪中满鬓尘。
初移古寺正南方，静是浮山远是庄。人定犹行背街鼓，月高还去打僧房。新诗欲写中朝满，旧卷常抄外国将。闲出天门醉骑马，可怜蓬阁秘书郎。
五侯三任未相称，头白如丝作县丞。错判符曹群吏笑，乱书岩石一山憎。自知酒病衰肠怯，遥怕春残百鸟凌。年少力生犹不敌，况加憔悴闷腾腾。
万事风吹过耳轮，贫儿活计亦曾闻。偶逢新语书红叶，难得闲人话白云。霜下野花浑著地，寒来溪鸟不成群。病多体痛无心力，更被头边药气熏。
每个树边消一日，遶池行匝又须行。异花多是非时有，好竹皆当要处生。斜竖小桥看岛势，远移山石作泉声。浮萍著岸风吹歇，水面无尘晚更清。
平阳池馆枕秦川，门锁南山一朵烟。素柰花开西子面，绿榆枝散沈郎钱。装檐玳瑁随风落，傍岸䴔䴖逐暖眠。寂寞空馀歌舞地，玉箫声绝凤归天。
皇帝施钱修此院，半居天上半人间。丹梯暗出三重阁，古像斜开一面山。松柏自穿空地少，川原不税小僧闲。行香天使长相续，早起离城日午还。
县在华清宫北面，晓看楼殿正相当。庆云出处依时报，御果呈来每度尝。腊月近汤泉不冻，夏天临渭屋多凉。两衙早被官拘束，登阁巡溪亦属忙。
窗户风凉四面开，陶公爱晚上高台。中庭不热青山入，野水初晴白鸟来。静思道心缘境熟，麤疏文字见诗回。诸生围遶新篇读，玉阙仙宫少此才。
桃花百叶不成春，鹤寿千年也未神。秦陇州缘鹦鹉贵，王侯家为牡丹贫。歌头舞遍回回别，鬓样眉心日日新。鼓动六街骑马出，相逢总是学狂人。
衰门海内几多人，满眼公卿总不亲。四授官资元七品，再经婚娶尚单身。图书亦为频移尽，兄弟还因数散贫。独自在家长似客，黄昏哭向野田春。
香熏罗幕暖成烟，火照中庭烛满筵。整顿舞衣呈玉腕，动摇歌扇露金钿。青蛾侧座调双管，彩凤斜飞入五弦。虽是沂公门下客，争将肉眼看云天。
早入公门到夜归，不因寒食少闲时。颠狂遶树猿离鏁，跳踯缘冈马断羁。酒污衣裳从客笑，醉饶言语觅花知。老来自喜身无事，仰面西园得咏诗。
蓬莱春雪晓犹残，点地成花遶百官。已傍祥鸾迷殿角，还穿瑞草入袍襕。无多白玉阶前湿，积渐青松叶上干。粉画南山棱郭出，初晴一半隔云看。
宫鸦栖定禁枪攒，楼殿深严月色寒。进状直穿金戟槊，探更先傍玉钩栏。漏传五点班初合，鼓动三声仗已端。遥见正南宣不坐，新栽松树唤人看。
霏霏漠漠遶皇州，销雪欺寒不自由。先向红妆添晓梦，争来白发送新愁。暖催衣上缝罗胜，晴报窗中点彩球。每度暗来还暗去，今年须遣蝶迟留。
日日春风阶下起，不吹光彩上寒株。师教绛服禳衰月，妻许青衣侍病夫。健羡人家多力子，祈求道士有神符。世间方法从谁问，卧处还看药草图。
上阳花木不曾秋，洛水穿宫处处流。画阁红楼宫女笑，玉箫金管路人愁。幔城入涧橙花发，玉辇登山桂叶稠。曾读列仙王母传，九天未胜此中游。
露浓烟重草萋萋，树映阑干柳拂堤。一院落花无客醉，半窗残月有莺啼。芳筵想像情难尽，故榭荒凉路欲迷。风景宛然人自改，却经门外马频嘶。
尽日吟诗坐忍饥，万人中觅似君稀。僮眠冷榻朝犹卧，驴放秋田夜不归。傍暖旋收红落叶，觉寒犹著旧生衣。曲江池畔时时到，为爱鸬鹚雨后飞。
休看小字大书名，向日持经眼却明。时过无心求富贵，身闲不梦见公卿。因寻寺里薰辛断，自别城中礼数生。斜月照房新睡觉，西峰半夜鹤来声。
江上数株桑枣树，自从离乱更荒凉。那堪旅馆经残腊，秪把空书寄故乡。典尽客衣三尺雪，炼精诗句一头霜。故人多在芙蓉幕，应笑孜孜道未光。
马上将余向绝域，厌生求死死不得。戎羯腥膻岂是人，豺狼喜怒难姑息。行尽天山足霜霰，风土萧条近胡国。万里重阴鸟不飞，寒沙莽莽无南北。
如羇囚兮在缧绁，忧虑万端无处说。使余刀兮剪余发，食余肉兮饮余血。诚知杀身愿如此，以余为妻不如死。早被蛾眉累此身，空悲弱质柔如水。
山川路长谁记得，何处天涯是乡国。自从惊怖少精神，不觉风霜损颜色。夜中归梦来又去，朦胧岂解传消息。漫漫胡天叫不闻，明明汉月应相识。
水头宿兮草头坐，风吹汉地衣裳破。羊脂沐发长不梳，羔子皮裘领仍左。狐襟貉袖腥复膻，昼披行兮夜披卧。毡帐时移无定居，日月长兮不可过。
怪得春光不来久，胡中风土无花柳。天翻地覆谁得知，如今正南看北斗。姓名音信两不通，终日经年常闭口。是非取与在指㧑，言语传情不如手。
男儿妇人带弓箭，塞马蕃羊卧霜霰。寸步东西岂自由，偷生乞死非情愿。龟兹觱篥愁中听，碎叶琵琶夜深怨。竟夕无云月上天，故乡应得重相见。
忆昔私家恣娇小，远取珍禽学驯扰。如今沦弃念故乡，悔不当初放林表。朔风萧萧寒日暮，星河寥落胡天晓。旦夕思归不得归，愁心想似笼中鸟。
当日苏武单于问，道是宾鸿解传信。学他刺血写得书，书上千重万重恨。髯胡少年能走马，弯弓射飞无远近。遂令边雁转怕人，绝域何由达方寸。
恨凌辱兮恶腥膻，憎胡地兮怨胡天。生得胡儿欲弃捐，及生母子情宛然。貌殊语异憎还爱，心中不觉常相牵。朝朝暮暮在眼前，腹生手养宁不怜。
日来月往相催迁，迢迢星岁欲周天。无冬无夏卧霜霰，水冻草枯为一年。汉家甲子有正朔，绝域三光空自悬。几回鸿雁来又去，肠断蟾蜍亏复圆。
破瓶落井空永沈，故乡望断无归心。宁知远使问姓名，汉语泠泠传好音。梦魂几度到乡国，觉后翻成哀怨深。如今果是梦中事，喜过悲来情不任。
童稚牵衣双在侧，将来不可留又忆。还乡惜别两难分，宁弃胡儿归旧国。山川万里复边戍，背面无由得消息。泪痕满面对残阳，终日依依向南北。
莫以胡儿可羞耻，恩情亦各言其子。手中十指有长短，截之痛惜皆相似。还乡岂不见亲族，念此飘零隔生死。南风万里吹我心，心亦随风度辽水。
叹息襟怀无定分，当时怨来归又恨。不知愁怨情若何，似有锋铓扰方寸。悲欢并行情未快，心意相尤自相问。不缘生得天属亲，岂向仇雠结恩信。
去时只觉天苍苍，归日始知胡地长。重阴白日落何处，秋雁所向应南方。平沙四顾自迷惑，远近悠悠随雁行。征途未尽马蹄尽，不见行人边草黄。
行尽胡天千万里，唯见黄沙白云起。马饥跑雪衔草根，人渴敲冰饮流水。燕山髣髴辨烽戍，鼙鼓如闻汉家垒。努力前程是帝乡，生前免向胡中死。
归来故乡见亲族，田园半芜春草绿。明烛重燃煨烬灰，寒泉更洗沈泥玉。载持巾栉礼仪好，一弄丝桐生死足。出入关山十二年，哀情尽在胡笳曲。
重阳秋雁未衔芦，始觉他乡节候殊。旅馆但知闻蟋蟀，邮童不解献茱萸。陶潜何处登高醉，倦客停桡一事无。来岁公田多种黍，莫教黄菊笑杨朱。
盛德高名总是空，神明福善大朦胧。游魂永永无归日，流水年年自向东。素帷旅榇乡关远，丹旐孤灯客舍中。伯道共悲无后嗣，孀妻老母断根蓬。
暎日纱窗深且闲，含桃红日石榴殷。银瓶绠转桐花井，沈水烟销金博山。文簟象床娇倚瑟，彩奁铜镜懒拈环。明朝戏去谁相伴，年少相逢狭路间。
拟占名场第一科，龙门十上困风波。三年护塞从戎远，万里投荒失意多。花县到时铜墨贵，叶舟行处水云和。遥知布惠苏民后，应向祠堂吊汨罗。
闲庭只是长莓苔，三径曾无车马来。旅馆尚愁寒食火，羁心懒向不然灰。门前下客虽弹铗，溪畔穷鱼且曝腮。他日趋庭应问礼，须言陋巷有颜回。
千门万户雪花浮，点点无声落瓦沟。全似玉尘消更积，半成冰片结还流。光含晓色清天苑，轻逐微风遶御楼。平地已霑盈尺润，年丰须荷富人侯。
垂杨拂岸草茸茸，绣户窗前花影重。鲙下玉盘红缕细，酒开金瓮绿醅浓。中朝驸马何平叔，南国词人陆士龙。落日泛舟同醉处，回潭百丈映千峰。
十年湖上结幽期，偏向东林遇远师。未道姓名童子识，不酬言语上人知。闲花落日滋苔径，细雨和烟著柳枝。问我别来何所得，解将无事当无为。
松桧阴深一径微，中峰石室到人稀。仙官不住青山在，故老相传白日飞。华表问栽何岁木，片云留著去时衣。今朝茂宰寻真处，暂驻双凫且莫归。
几回江上泣途穷，每遇良辰叹转蓬。火燧知从新节变，灰心还与故人同。莫听黄鸟愁啼处，自有花开久客中。贫病固应无挠事，但将怀抱醉春风。
寻得仙源访隐沦，渐来深处渐无尘。初行竹裹唯通马，直到花间始见人。四面云山谁作主，数家烟火自为邻。路傍樵客何须问，朝市如今不是秦。
翩翩书记早曾闻，二十年来愿见君。今日相逢悲白发，同时几许在青云。人从北固山边去，水到西陵渡口分。会作王门曳裙客，为余前谢鲍参军。
平原门下十馀人，独受恩多未杀身。每叹陆家兄弟少，更怜杨氏子孙贫。柴门岂断施行马，鲁酒那堪醉近臣。赖有军中遗令在，犹将谈笑对风尘。
人日春风绽早梅，谢家兄弟看花来。吴姬对酒歌千曲，秦女留人酒百杯。丝柳向空轻婉转，玉山看日渐裴回。流光易去懽难得，莫厌频频上此台。
八月九月芦花飞，南谿老人垂钓归。秋山入帘翠滴滴，野艇倚槛云依依。却把渔竿寻小径，闲梳鹤发对斜晖。翻嫌四皓曾多事，出为储皇定是非。
兰陵士女满晴川，郊外纷纷拜古埏。万井闾阎皆禁火，九原松柏自生烟。人间后事悲前事，镜里今年老去年。介子终知禄不及，王孙谁肯一相怜。
十岁吹萧入汉宫，看修水殿种芙蓉。自伤白发辞金屋，许著黄衣向玉峰。解语老猿开晓户，学飞雏鹤落高松。定知别后宫中伴，应听缑山半夜钟。
少年初拜大长秋，半醉垂鞭见列侯。马上抱鸡三市鬬，袖中携剑五陵游。玉箫金管迎归院，锦袖红妆拥上楼。更向院西新买宅，月波春水入门流。
久卧长安春复秋，五侯长乐客长愁。绣帘朱毂逢花住，锦幨银珂触雨游。何处少年吹玉笛，谁家鹦鹉语红楼。年年只是看他贵，不及南山任白头。
昨日山家春酒浓，野人相劝久从容。独忆卸冠眠细草，不知谁送出深松。都忘醉后逢廉度，不省归时见鲁恭。知己尚嫌身酩酊，路人应恐笑龙钟。
年老功成乞罢兵，玉阶匍匐进双旌。朱门鸳瓦为仙观，白领狐裘出帝城。侍女休梳官样髻，蕃童新改道家名。到时浸发春泉里，犹梦红楼箫管声。
近日霜毛一番新，别时芳草两回春。不堪花落花开处，况是江南江北人。薄宦龙钟心懒慢，故山寥落水奫沦。缘君爱我疵瑕少，愿窃仁风寄老身。
三十年前此布衣，鹿鸣西上虎符归。行时宾从过前寺，到处松杉长旧围。野老竞遮官道拜，沙鸥遥避隼旟飞。春风一宿琉璃地，自有泉声惬素机。
天高月满影悠悠，一夜炎荒并觉秋。气与露清凝众草，色如霜白怯轻裘。高临华宇还知隙，静映长江不共流。囗直西倾河汉曙，遗风犹想武昌楼。
卫玠清谈性最强，明时独拜正员郎。关心珠玉曾无价，满手琼瑶更有光。谋略久参花府盛，才名常带粉闱香。终期内殿聊诗句，共汝朝天会柏梁。
故旧相逢三两家，爱君兄弟有声华。文辉锦彩珠垂露，逸兴江天绮散霞。美玉自矜频献璞，真金难与细披沙。终须撰取新诗品，更比芙蓉出水花。
雨霁天池生意足，花间谁咏采莲曲。舟浮十里芰荷香，歌发一声山水绿。春暖鱼抛水面纶，晚晴鹭立波心玉。扣舷归载月黄昏，直至更深不假烛。
九疑峰畔二江前，恋阙思乡日抵年。白简趋朝曾并命，苍梧左宦一聊翩。鲛人远泛渔舟水，𫛳鸟闲飞露里天。涣汗几时流率土，扁舟西下共归田。
浦边新见柳摇时，北客相逢只自悲。惆怅空知思后会，艰难不敢料前期。行看汉月愁征战，共折江花怨别离。向夕孤城分首处，寂寥横笛为君吹。
昨辞天子棹归舟，家在桐庐忆旧丘。三月暖时花竞发，两溪分处水争流。近闻江老传乡语，遥见家山减旅愁。或在醉中逢夜雪，怀贤应向剡川游。
劳君车马此逡巡，我与刘君本世亲。两地山河分节制，十年京洛共风尘。笙歌几处胡天月，罗绮长留蜀国春。报主由来须尽敌，相期万里宝刀新。
刀州城北剑山东，甲士屯云骑散风。旌斾遍张林岭动，豺狼驱尽塞垣空。衔芦远雁愁萦缴，绕树啼猿怯避弓。为报府中诸从事，燕然未勒莫论功。
昔年专席奉清朝，今日持书即旧僚。珠履会中箫管思，白云归处帝乡遥。巴江暮雨连三峡，剑壁危梁上九霄。岁月不堪相送尽，颓颜更被别离凋。
诏书前日下丹霄，头戴儒冠脱皂貂。笛怨柳营烟漠漠，云愁江馆雨萧萧。鸳鸿得路争先翥，松柏凌寒独后凋。归去朝端如有问，玉关门外老班超。
金貂再领三公府，玉帐连封万户侯。帘卷青山巫峡晓，烟开碧树渚宫秋。刘琨坐啸风清塞，谢朓题诗月满楼。白雪调高歌不得，美人南国翠蛾愁。
生涯扰扰竟何成，自爱深居隐姓名。远雁临空翻夕照，残云带雨过春城。花枝入户犹含润，泉水侵堦乍有声。虚度年华不相见，离肠怀土并关情。
摩诃池上春光早，爱水看花日日来。秾李雪开歌扇掩，绿杨风动舞腰回。芜台事往空留恨，金谷时危悟惜才。昼短欲将清夜继，西园自有月裴回。
云连万木夕沈沈，草色泉声古院深。闻说羊车趋盛府，何言琼树在东林。松筠自古多年契，风月怀贤此夜心。惆怅送君身未达，不堪摇落听秋砧。
幽深不让子真居，度日闲眠世事疏。春水满池新雨霁，香风入户落花馀。目随鸿雁穷苍翠，心寄溪云任卷舒。回首知音青琐闼，何时一为荐相如。
游人西去客三巴，身逐孤蓬不定家。山近峨眉飞暮雨，江连濯锦起朝霞。云深九折刀州远，路绕千岩剑阁斜。应到严君开卦处，将余一为问生涯。
九陌迟迟丽景斜，禁街西访隐沦赊。门依高柳空飞絮，身逐闲云不在家。轩冕强来趋世路，琴尊空负赏年华。残阳寂寞东城去，惆怅春风落尽花。
坐听宫城传晚漏，起看衰叶下寒枝。空庭绿草结离念，细雨黄花赠所思。蟋蟀已惊良节度，茱萸偏忆故人期。相逢莫厌尊前醉，春去秋来自不知。
众香天上梵仙宫，钟磬寥寥半碧空。清景乍开松岭月，乱流长响石楼风。山河杳映春云外，城阙参差茂树中。欲尽出寻那可得，三千世界本无穷。
城分流水郭连山，拂露开怀一解颜。令尹关中仙史会，河阳县里玉人闲。共怜秋隼惊飞至，久想云鸿待侣还。莫恨殷勤留此地，东崖桂树昔同攀。
故园千里渺遐情，黄叶萧条白露生。惊鹊遶枝风满幌，寒钟送晓月当楹。蓬山高价传新韵，槐市芳年挹盛名。莫怪孔融悲岁序，五侯门馆重娄卿。
孤云迢遰恋沧洲，劝酒梨花对白头。南陌送归车骑合，东城怨别管弦愁。青油幕里人如玉，黄鹤楼中月并钩。君去庾公应借问，驰心千里大江流。
陌头车马去翩翩，白面怀书美少年。东武杨公姻娅重，西州谢傅舅甥贤。长亭叫月新秋雁，官渡含风古树蝉。知己满朝留不住，贵臣河上拥旌旃。
金貂玉铉奉君恩，夜漏晨钟老掖垣。参决万机空有愧，静观群动亦无言。杯中壮志红颜歇，林下秋声绛叶翻。倦鸟不知归去日，青芜白露满郊园。
渠江明净峡逶迤，船到名滩拽𥮘迟。橹窡动摇妨作梦，巴童指点笑吟诗。畬馀宿麦黄山腹，日背残花白水湄。物色可怜心莫限，此行都是独行时。
中年偶逐鸳鸾侣，弱岁多从麋鹿群。紫阁道流今不见，红楼禅客早曾闻。松斋月朗星初散，苔砌霜繁夜欲分。一览彩笺佳句满，何人更咏惠休文。
高才名价欲凌云，上驷光华远赠君。念旧露垂丞相简，感知星动客卿文。纵横逸气宁称力，驰骋长途定出群。伏枥莫令空度岁，黄金结束取功勋。
闲卧藜床对落晖，翛然便觉世情非。漠漠稻花资旅食，青青荷叶制儒衣。山僧相访期中饭，渔父同游或夜归。待学尚平婚稼毕，渚烟溪月共忘机。
常寮几处伏明光，新诏联翩夕拜郎。五夜漏清天欲曙，万年枝暖日初长。分曹列侍登文石，促膝闲谣接羽觞。共说汉朝荣上赏，岂令三友滞冯唐。
共嗟王粲滞荆州，才子为郎忆旧游。凉夜偏宜粉署直，清言远待玉人酬。风生北渚烟波阔，露下南宫星汉秋。早晚得为同舍侣，知君两地结离忧。
五年承乏奉如纶，才薄那堪侍从臣。禁署独闻清漏晓，命书惭对紫泥新。周班每喜簪裾接，郢曲偏宜讽咏频。忆昔曲台尝议礼，见君论著最相亲。
春山仙掌百花开，九棘腰金有上才。忽向庭中摹峻极，如从洞里见昭回。小松已负干霄状，片石皆疑缩地来。都内今朝似方外，仍传丽曲寄云台。
莲花出水地无尘，中有南宗了义人。已取贝多翻半字，还将阳焰谕三身。碧云飞处诗偏丽，白月圆时信本真。更喜开缄销热恼，西方社里旧相亲。
十年江浦卧郊园，闲夜分明结梦魂。舍下烟萝通古寺，湖中云雨到前轩。南宗长老知心法，东郭先生识化源。觉后忽闻清漏晓，又随簪珮入君门。
旌斾翩翩拥汉官，君行常得远人欢。分职南台知礼重，辍书东观见才难。金章玉节鸣驺远，白草黄云出塞寒。欲散别离唯有醉，暂烦宾从驻征鞍。
安康地里接商于，帝命专城总赋舆。夕拜忽辞青琐闼，晨装独捧紫泥书。深山古驿分驺骑，芳草闲云逐隼旟。绮皓清风千古在，因君一为谢岩居。
计偕十上竟无成，忽忆嵓居便独行。志业尝探绝编义，风尘虚作弃𦈡生。岁储应叹山田薄，里社诗逢野酝清。惆怅中年群从少，相看欲别倍关情。
方袍相引到龙华，支策开襟路不赊。法味已同香积会，礼容疑在少施家。逸民羽客期皆至，疏竹青苔景半斜。究竟相依何处好，匡山古社足烟霞。
暂来城市意何如，却忆葛阳溪上居。不惮薄田输井税，自将嘉句著州闾。波翻极浦樯竿出，霜落秋郊树影疏。想到家山无俗侣，逢迎只是坐篮舆。
暂辞长老去随缘，候晓轻装寄客船。佳句已齐康宝月，清谈远指谢临川。滩经水濑逢新雪，路过渔潭宿暝烟。暇日若随千骑出，南岩只在郡楼前。
大明南至庆天正，朔旦圆丘乐六成。文轨尽同尧历象，斋祠忝备汉公卿。星辰列位祥光满，金石交音晓奏清。更有观台称贺处，黄云捧日瑞升平。
崇饰山园孝理深，万方同感圣人心。已闻东阁招从事，每向西垣奉德音。公府从容谈婉婉，宾堦清切景沈沈。与君跬步如同舍，终日相期此盍簪。
萧飒秋声楼上闻，霜风漠漠起阴云。不见携觞王太守，空思落帽孟参军。风吟蟋蟀寒偏急，酒泛茱萸晚易醺。心忆旧山何日见，并将愁泪共纷纷。
驷牡龙旗庆至今，一门儒服耀华簪。人望皆同照乘宝，家风不重满籝金。护衣直夜南宫静，焚草清时左掖深。何幸末班陪两地，阳春欲和意难任。
环列从容蹀躞归，光风骀荡发红薇。莺藏密叶宜新霁，蝶遶低枝爱晚晖。艳色当轩迷舞袖，繁香满迳拂朝衣。名卿洞壑仍相近，佳句新成和者稀。
芸阁为郎一命初，桐州寄傲十年馀。魂随逝水归何处，名在新诗众不如。蹉跎江浦生华发，牢落寒原会素车。更忆八行前日到，含凄为报秣陵书。
风光澹荡百花吐，楼上朝朝学歌舞。身年二八婿侍中，幼妹承恩兄尚主。绿窗珠箔绣鸳鸯，侍婢先焚百和香。莺啼日出不知曙，寂寂罗帏春梦长。
东南江路旧知名，惆怅春深又独行。新妇山头云半敛，女儿滩上月初明。风前荡飏双飞蝶，花里间关百啭莺。满目归心何处说，欹眠搔首不胜情。
合卺交欢二十年，今朝比翼共朝天。风传漏刻香车度，日照旌旗彩仗鲜。顾我华簪鸣玉珮，看君盛服耀金钿。相期偕老宜家处，鹤发鱼轩更可怜。
执简焚香入庙门，武侯神象俨如存。因机定蜀延衰汉，以计连吴振弱孙。欲尽智能倾僭盗，善持忠节转庸昏。宣王请战贻巾帼，始见才吞亦气吞。
晓风山郭雁飞初，霜拂回塘水榭虚。鼓角清明如战垒，梧桐摇落似贫居。青门远忆中人产，白首闲看太史书。城下秋江寒见底，宾筵莫讶食无鱼。
马嘶芳草自淹留，别馆何人属细侯。仙杏破颜逢醉客，彩鸳飞去避行舟。洞箫日暖移宾榻，垂柳风多掩妓楼。坐阅清晖不知暮，烟横北渚水悠悠。
退食鹓行振羽仪，九霄双阙迥参差。云披彩仗春风度，日暖香堦昼刻移。玉树笼烟𫛛鹊观，石渠流水凤凰池。时清执法惭无事，未有长杨汉主知。
南郭东风赏杏坛，几株芳树昨留欢。却忆落花飘绮席，忽惊如实满雕盘。蛾眉半敛千金薄，𫛴鴂初鸣百草阑。志士古来悲节换，美人啼鸟亦长叹。
百雉层城上将坛，列营西照雪峰寒。文章立事须铭鼎，谈笑论功耻据鞍。草檄清油推健笔，曳裾黄阁耸危冠。双金未比三千字，负弩空惭知者难。
珠履行台拥附蝉，外郎高步似神仙。陈词今见唐风盛，从事遥瞻卫国贤。掷地好词凌彩笔，浣花春水腻鱼笺。东山芳意须同赏，子看囊盛几日传。
功名无力愧勤王，已近终南得草堂。身外尽归天竺偈，腰间唯有会稽章。何时腊酒逢山客，可惜梅枝亚石床。岁晚我知仙客意，悬心应在白云乡。
晴天春意并无穷，过腊江楼日日风。琼树花香故人别，兰卮酒色去年同。闲吟铃阁巴歌里，回首神皋瑞气中。自愧朝衣犹在箧，归来应是白头翁。
凤城春报曲江头，上客年年是胜游。日暖云山当广陌，天清丝管在高楼。茏葱树色分仙阁，缥缈花香泛御沟。桂壁朱门新邸第，汉家恩泽问酂侯。
凤城初日照红楼，禁寺公卿识惠休。诗引棣华沾一雨，经分贝叶向双流。孤猿学定前山夕，远雁伤离几地秋。空性碧云无处所，约公曾许剡溪游。
钟声清禁才应彻，漏报仙闱俨已开。双阙薄烟笼菡萏，九成初日照蓬莱。朝时但向丹墀拜，仗下方从碧殿回。圣道逍遥更何事，愿将巴曲赞康哉。
关西诸将揖容光，独立营门剑有霜。知爱鲁连归海上，肯令王翦在频阳。天晴红帜当山满，日暮清笳入塞长。年少功高人最羡，汉家坛树月苍苍。
两河战罢万方清，原上军回识旧营。立马望云秋塞静，射雕临水晚天晴。戍闲部伍分岐路，地远家乡寄斾旌。圣代止戈资庙略，诸侯不复更长征。
忆昔征南府内游，君家东合最淹留。纵横联句长侵晓，次第看花直到秋。论旧举杯先下泪，伤离临水更登楼。相思前路几回首，满眼青山过卫州。
晴明紫阁最高峰，仙掖开帘范彦龙。五色天书词焕烂，九华春殿语从客。彩毫应染炉烟细，清珮仍含玉漏重。二十年前同日喜，碧霄何路得相逢。
绮陌尘香曙色分，碧山如画又逢君。蛟藏秋月一片水，骥锁晴空千尺云。戚里旧知何驸马，诗家今得鲍参军。阳和本是烟霄曲，须向花间次第闻。
芳时碧落心应断，今日清词事不同。瑶草秋残仙圃在，彩云天远凤楼空。晴花煖送金羁影，凉叶寒生玉簟风。长得闻诗欢自足，会看春露湿兰丛。
绿杨红杏满城春，一骑悠悠万井尘。岐路未关今日事，风光欲醉长年人。闲过绮陌寻高寺，强对朱门谒近臣。多病晚来还有策，雒阳山色旧相亲。
江州司马平安否，惠远东林住得无。湓浦曾闻似衣带，庐峰见说胜香炉。题诗岁晏离鸿断，望阙天遥病鹤孤。莫谩拘牵雨花社，青云依旧是前途。
曾过灵隐江边寺，独宿东楼看海门。潮色银河铺碧落，日光金柱出红盆。不妨公事资高卧，无限诗情要细论。若访郡人徐孺子，应须骑马到沙村。
玉塞含凄见雁行，北垣新诏拜龙骧。弟兄间世真飞将，貔虎归时似故乡。鼓角因风飘朔气，旌旗映水发秋光。河源收地心犹壮，笑向天西万里霜。
倚天长剑截云孤，报国纵横见丈夫。五载登坛真宰相，六重分阃正司徒。曾闻转战平坚寇，共说题诗压腐儒。料敌知机在方寸，不劳心力讲阴符。
谢傅旌旗控上游，卢郎樽俎借前筹。舜城风土临清庙，魏国山川在白楼。云寺当时接高步，水亭今日又同游。满筵旧府笙歌在，独有羊昙最泪流。
绣户纱窗北里深，香风暗动凤凰簪。组𬘓常在佳人手，刀尺空摇寒女心。欲学齐讴逐云管，还思楚练拂霜砧。东家少妇当机织，应念无衣雪满林。
一清淮甸假朝纲，金印初迎细柳黄。辞阙天威和雨露，出关春色避风霜。龙韬何必陈三略，虎旅由来肃万方。宣谕生灵真重任，回轩应问石渠郎。
应将清净结心期，又共阳和到郡时。绛老问年须算字，庾公逢月要题诗。朱栏迢遰因高胜，粉堞清明欲下迟。他日徴还作霖雨，不须求赛敬亭祠。
知因公望掩能文，誓激明诚在致君。曾罢双旌瞻白日，犹将一剑许黄云。摇窗竹色留僧语，入院松声共鹤闻。莫被此心生晚计，镇南人忆杜将军。
六年西掖弘汤诰，三捷东堂总汉科。政引风霜成物色，语回天地到阳和。清威更助朝端重，圣泽曾随笔下多。应笑白须扬执戟，可怜春日老如何。
天水藏来玉堕空，先颁密署几人同。映盘皎洁非资月，披扇清凉不在风。莹质方从纶阁内，凝辉更向画堂中。丽词珍贶难双有，迢遰金舆殿角东。
亲扫球场如砥平，龙骧骤马晓光晴。入门百拜瞻雄势，动地三军唱好声。玉勒回时霑赤汗，花鬃分处拂红缨。欲令四海氛烟静，杖底纤尘不敢生。
明朝晴暖即相随，肯信春光被雨欺。且任文书堆案上，免令杯酒负花时。马蹄经历须应遍，莺语叮咛已怪迟。更待杂芳成艳锦，邺中争唱仲宣诗。
卫多君子鲁多儒，七岁闻天笑舞雩。光彩春风初转蕙，性灵秋水不藏珠。两经在口知名小，百拜垂髫禀气殊。况复元侯旌尔善，桂林枝上得鹓雏。
武皇金辂辗香尘，每岁朝元及此辰。光动泉心初浴日，气蒸山腹总成春。讴歌已入云韶曲，词赋方归侍从臣。瑞霭朝朝犹望幸，天教赤县有诗人。
自知顽叟更何能，唯学雕虫谬见称。长被有情邀唱和，近来无力更祗承。青松树杪三千鹤，白玉壶中一片冰。今日为君书壁右，孤城莫怕世人憎。
谁道重迁是旧班，自将霄汉比乡关。二妃楼下宜临水，五老祠西好看山。再葺吾庐心已足，每来公府路常闲。诗陪亚相逾三纪，石笥烟霞不共攀。
好客风流玳瑁簪，重檐高幕晓沈沈。绮筵霜重旌旗满，玉帐天清丝管声。繁戏徒过鲁儒目，众欢方集汉郎心。寒笳一曲严城暮，云骑连嘶香外林。
百张云样乱花开，七字文头艳锦回。浮碧空从天上得，殷红应自日边来。捧持价重凌云叶，封裹香深笑海苔。满箧清光应照眼，欲题凡韵辄裴回。
天低荒草誓师坛，邓艾心知战地宽。鼓角迥临霜野曙，旌旗高对雪峰寒。五营向水红尘起，一剑当风白日看。曾从伏波征绝域，碛西蕃部怯金鞍。
大明宫殿郁苍苍，紫禁龙楼直署香。九陌华轩争道路，一枝寒玉任烟霜。须听瑞雪传心语，莫被啼猿续泪行。共说圣朝容直气，期君新岁奉恩光。
公子髫年四海闻，城南侍猎雪雰雰。马盘旷野弦开月，雁落寒原箭在云。曾向天西穿虏阵，惯游花下领儒群。一枝琼萼朝光好，彩服飘飘从冠军。
向年擢桂儒生业，今日分茅圣主恩。旌斾仍将过乡路，轩车争看出都门。人间文武能双捷，天下安危待一论。布惠宣威大夫事，不妨诗思许琴尊。
练思多时冰雪清，拂衣无语别书生。莫将甲乙为前累，不废烟霄是此行。定爱红云燃楚色，应看白雨打江声。心期玉帐亲台位，魏勃因君说姓名。
竹寺题名一半空，衰荣三十六人中。在生本要求知己，垂老应怜值相公。敢望燮和回旧律，任应时节到春风。若为问得苍苍意，造化无言自是功。
严城吹笛思寒梅，二月冰河一半开。紫陌诗情依旧在，黑山弓力畏春来。游人曲岸看花发，走马平沙猎雪回。旌斾朝天不知晚，将星高处近三台。
秋空如练瑞云明，天上人间莫问程。丹凤词头供二妙，金銮殿角直三清。方瞻北极临星月，犹向南班滞姓名。启沃朝朝深禁里，香炉烟外是公卿。
造化多情状物亲，剪花铺玉万重新。闲飘上路呈丰岁，狂舞中庭学醉春。兴逸何妨寻剡客，唱高还肯寄巴人。遥知独立芝兰阁，满眼清光压俗尘。
南宫使者有光辉，欲拜诸陵瑞雪飞。𬞟叶已修青玉荐，柳花仍拂赤车衣。应同谷口寻春去，定似山阴带月归。寒冷出郊犹未得，羡公将事看芳菲。
雪满中庭月映林，谢家幽赏在瑶琴。楚妃波浪天南远，蔡女烟沙漠北深。顾盼何曾因误曲，殷勤终是感知音。若将雅调开诗兴，未抵丘迟一片心。
天垂台耀扫欃枪，寿献香山祝圣明。丹凤楼前歌九奏，金鸡竿下鼓千声。衣冠南面薰风动，文字东方喜气生。从此登封资庙略，两河连海一时清。
临轩启扇似云收，率土朝天剧水流。瑞色含春当正殿，香烟捧日在高楼。三朝气蚤迎恩泽，万岁声长绕冕旒。请问汉家功第一，麒麟阁上识酂侯。
北极长尊报圣期，周家何用问元龟。天颜入曙千官拜，元日迎春万物知。阊阖回临黄道正，衣裳高对碧山垂。微臣愿献尧人祝，寿酒年年太液池。
白鸟闲栖亭树枝，绿樽仍对菊花篱。许询本爱交禅侣，陈寔由来是好儿。明月出云秋馆思，远泉经雨夜窗知。门前长者无虚辙，一片寒光动水池。
自知休沐诸幽胜，遂肯高斋枕广衢。旧地已开新玉圃，春山仍展绿云图。心源邀得闲诗证，肺气宜将慢酒扶。此外唯应任真宰，同尘敢是道门枢。
野烟秋水苍茫远，禅境真机去住闲。双树为家思旧壑，千花成塔礼寒山。洞宫曾向龙边宿，云径应从鸟外还。莫恋本师金骨地，空门无处复无关。
西塞无尘多玉筵，貔貅鸳鹭俨相连。红茵照水开樽俎，翠幕当云发管弦。歌态晓临团扇静，舞容春映薄衫妍。鲁儒纵使他时有，不似欢娱及少年。
满院冰姿粉箨残，一茎青翠近帘端。离丛自欲亲香火，抱节何妨共岁寒。能让繁声任真籁，解将孤影对芳兰。范云许访西林寺，枝叶须和彩凤看。
众香天上梵王宫，钟磬寥寥半碧空。清景乍开松岭月，乱流长响石楼风。山河杳映春云外，城阙参差晓树中。欲尽出寻那可得，三千世界本无穷。
领郡仍闻总虎貔，致身还是见男儿。小船隔水催桃叶，大鼓当风舞柘枝。酒坐微酣诸客倒，球场慢拨几人随。从来乐事憎诗苦，莫放窗中远岫知。
天借春光洗绿林，战尘收尽见花阴。好生本是君王德，忍死何妨壮士心。曾贺截云翻栅远，仍闻㔉冻下营深。井陉昨日双旗入，萧相无言泪湿襟。
五侯恩泽不同年，叔侄朱门䂍矟连。凤沼九重相喜气，雁行一半入祥烟。街衢烛影侵寒月，文武珂声叠晓天。为数麒麟高阁上，谁家父子勒燕然。
圣代司空比玉清，雄藩观猎见皇情。云禽已觉高无益，霜兔应知狡不成。飞鞚拥尘寒草尽，弯弓开月朔风生。今朝始贺将军贵，紫禁诗人看斾旌。
清词举世皆藏箧，美酒当山为满樽。三亩嫩蔬临绮陌，四行高树拥朱门。家贫境胜心无累，名重官闲口不论。惟有道情常自足，启期天地易知恩。
沈沈延阁抱丹墀，松色苔花颢露滋。爽气晓来青玉甃，薰风宿在翠花旗。方瞻御陌三条广，犹觉仙门一刻迟。此地含香从白首，冯唐何事怨明时。
清机果被公材挠，雄拜知承圣主恩。庙略已调天府实，国征方觉地官尊。徒言玉节将分阃，定是沙堤欲到门。为爱山前新卜第，不妨风月事琴樽。
华夷文物贺新年，霜仗遥排凤阙前。一片彩霞迎曙日，万条红烛动春天。称觞山色和元气，端冕炉香叠瑞烟。共说正初当圣泽，试过西掖问群贤。
宣州浑是上清宫，客有真人貌似童。绀发垂缨光髧髧，细髯缘颔绿茸茸。壶中药物梯霞诀，肘后方书缩地功。既许焚香为弟子，愿教年纪共椿同。
柳营无事诣莲宫，步步犹疑是梦中。劳役徒为万夫长，闲游曾与二人同。凤鸾飞去仙巢在，龙象潜来讲席空。松下花飞频伫立，一心千里忆梁公。
不立晋祠三十年，白头重到一凄然。泉声自昔锵寒玉，草色虽秋耀翠钿。少壮同游宁有数，尊荣再会便无缘。相思临水下双泪，寄入幷汾向洛川。
蓬莱仙监客曹郎，曾枉高车客大梁。见拥旌旄治军旅，知亲笔砚事文章。愁看柳色悬离恨，忆递花枝助酒狂。洛下相逢肯相寄，南金璀错玉凄凉。
谢公秋思渺天涯，蜡屐登高为菊花。贵重近臣光绮席，笑怜从事落乌纱。萸房暗绽红珠朵，茗碗寒供白露芽。咏碎龙山归出号，马奔流电妓奔车。
闲斋夜击唾壶歌，试望夷门奈远何。每听塞笳离梦断，时窥清鉴旅愁多。初惊宵漏丁丁促，已觉春风习习和。海内故人君最老，花开鞭马更相过。
丽藻飞来自相庭，五文相错八音清。初瞻绮色连霞色，又听金声继玉声。才出山西文与武，欢从塞北弟兼兄。白头老尹三川上，双和阳春喜复惊。
斋居栽竹北窗边，素壁新开映碧鲜。青蔼近当行药处，绿阴深到卧帷前。风惊晓叶如闻雨，月过春枝似带烟。老子忆山心暂缓，退公闲坐对婵娟。
满城驰逐皆求马，古寺闲行独与君。代步本惭非逸足，缘情何幸枉高文。若逢佳丽从将换，莫共驽骀角出群。飞控著鞭能顾我，当时王粲亦从军。
遍寻真迹蹑莓苔，世事全抛不忍回。上界不知何处去，西天移向此间来。岩前芍药师亲种，岭上青松佛手栽。更有一般人不见，白莲花向半天开。
两人同日事征西，今日君先奉紫泥。待平贼垒报天子，莫指仙山示武夫。野人不识中书令，唤作陶家与谢家。君若有心求逸足，我还留意在名姝。
天星牢落鸡喔咿，仆夫起餐车载脂。正当穷冬寒未已，借问君子行安之。会朝元正无不至，受命上宰须及期。侍从近臣有虚位，公今此去归何时。
虎有爪兮牛有角，虎可搏兮牛可触。奈何君独抱奇材，手把锄犁饿空谷。当今天子急贤良，匦函朝出开明光。胡不上书自荐达，坐令四海如虞唐。
太华峰头玉井莲，开花十丈藕如船。冷比雪霜甘比蜜，一片入口沈疴痊。我欲求之不惮远，青壁无路难夤缘。安得长梯上摘实，下种七泽根株连。
辛夷高花最先开，青天露坐始此回。已呼孺人戛鸣瑟，更遣稚子传清杯。选壮军兴不为用，坐狂朝论无由陪。如今到死得闲处，还有诗赋歌康哉。
洛阳东风几时来，川波岸柳春全回。宫门一锁不复启，虽有九陌无尘埃。策马上桥朝日出，楼阙赤白正崔嵬。孤吟屡阕莫与和，寸恨至短谁能裁。
春田可耕时已催，王师北讨何当回。放车载草农事济，战马苦饥谁念哉。蔡州纳节旧将死，起居谏议联翩来。朝廷未省有遗策，肯不垂意缾与罍。
前随杜尹拜表回，笑言溢口何欢咍。孔丞别我适临汝，风骨峭峻遗尘埃。音容不接祗隔夜，凶讣讵可相寻来。天公高居鬼神恶，欲保性命诚难哉。
辛夷花房忽全开，将衰正盛须频来。清晨辉辉烛霞日，薄暮耿耿和烟埃。朝明夕暗已足叹，况乃满地成摧颓。迎繁送谢别有意，谁肯留恋少环回。
灌池才盈五六丈，筑台不过七八尺。欲将层级压篱落，未许波澜量斗石。规摹虽巧何足夸，景趣不远真可惜。长令人吏远趋走，已有蛙黾助狼籍。
山净江空水见沙，哀猿啼处两三家。筼筜竞长纤纤笋，踯躅闲开艳艳花。未报恩波知死所，莫令炎瘴送生涯。吟君诗罢看双鬓，斗觉霜毛一半加。
倾朝共羡宠光频，半岁迁腾作虎臣。戎斾暂停辞社树，里门先下敬乡人。横飞玉盏家山晓，远蹀金珂塞草春。自笑平生夸胆气，不离文字鬓毛新。
天仗宵严建羽旄，春云送色晓鸡号。金炉香动螭头暗，玉佩声来雉尾高。戎服上趋承北极，儒冠列侍暎东曹。太平时节难身遇，郎署何须叹二毛。
幸自同开俱隐约，何须相倚鬬轻盈。陵晨并作新妆面，对客偏含不语情。双燕无机还拂掠，游蜂多思正经营。长年是事皆抛尽，今日栏边暂眼明。
三百六旬长扰扰，不冲风雨即尘埃。久惭朝士无裨补，空愧高僧数往来。学道穷年何所得，吟诗竟日未能回。天寒古寺游人少，红叶窗前有几堆。
南伐旋师太华东，天书夜到册元功。将军旧压三司贵，相国新兼五等崇。鹓鹭欲归仙仗里，熊罴还入禁营中。长惭典午非材职，得就闲官即至公。
一封朝奏九重天，夕贬潮州路八千。欲为圣朝除弊事，肯将衰朽惜残年。云横秦岭家何在，雪拥蓝关马不前。知汝远来应有意，好收吾骨瘴江边。
潮阳南去倍长沙，恋阙那堪又忆家。心讶愁来惟贮火，眼知别后自添花。商颜暮雪逢人少，邓鄙春泥见驿赊。早晚王师收海岳，普将雷雨发萌芽。
来往再逢梅柳新，别离一醉绮罗春。久钦江总文才妙，自叹虞翻骨相屯。鸣笛急吹争落日，清歌缓送款行人。已知奏课当征拜，那复淹留咏白𬞟。
明时远逐事何如，遇赦移官罪未除。北望讵令随塞雁，南迁才免葬江鱼。将经贵郡烦留客，先惠高文谢起予。暂欲系船韶石下，上宾虞舜整冠裾。
浊水污泥清路尘，还曾同制掌丝纶。眼穿长讶双鱼断，耳热何辞数爵频。银烛未销窗送曙，金钗半醉座添春。知公不久归钧轴，应许闲官寄病身。
数条藤束木皮棺，草殡荒山白骨寒。惊恐入心身已病，扶舁沿路众知难。绕坟不暇号三匝，设祭惟闻饭一盘。致汝无辜由我罪，百年惭痛泪阑干。
司空远寄养初成，毛色桃花眼镜明。落日已曾交辔语，春风还拟并鞍行。长令奴仆知饥渴，须着贤良待性情。旦夕公归伸拜谢，免劳骑去逐双旌。
汉家旧种明光殿，炎帝还书本草经。岂似满朝承雨露，共看传赐出青冥。香随翠笼擎初到，色暎银盘写未停。食罢自知无所报，空然惭汗仰皇扃。
延英面奉入春闱，亦选功夫亦选奇。在冶只求金不耗，用心空学秤无私。龙门变化人皆望，莺谷飞鸣自有时。独喜至公谁是证，弥天上人与新诗。
五陵春色泛花枝，心醉花前远别离。落羽耻为关右客，成名空羡里中儿。都门雨歇愁分处，山店灯残梦到时。家住洞庭多钓伴，因来相贺话相思。
九重门锁禁城秋，月过南宫渐映楼。紫陌夜深槐露滴，碧空云尽火星流。风清刻漏传三殿，甲第歌钟乐五侯。楚客病来乡思苦，寂寥灯下不胜愁。
垂杨拂岸草茸茸，绣户窗前花影重。鲙下玉盘红缕细，酒开金瓮绿醅𬪩。中朝附马何平叔，南国词人陆士龙。落日泛舟同醉处，回潭百丈映千峰。
汝坟春女蚕忙月，朝起采桑日西没。轻绡裙露红罗袜，半蹋金梯倚枝歇。垂空玉腕若无骨，映叶朱唇似花发。相欢谁是游冶郎，蚕休不得岐路旁。
秦川行尽颍川长，吴江越岭已同方。征途渺渺烟茫茫，未得还乡伤近乡。随萍逐梗见春光，行乐登台鬬在旁。林间啼鸟野中芳，有似故园皆断肠。
山横碧立并雄岷，大阜洪川共降神。心合云雷清祸乱，力回天地作阳春。非熊德愧当周辅，称杰叨惭首汉臣。何幸腐儒无一艺，得为门下食鱼人。
才非天授学非师，以此成名曩岂期。杨叶射频因偶中，桂枝材美敢当之。称文作艺方惭德，相贺投篇料愧词。犹著褐衣何足羡，如君即是载鸣时。
高居胜景谁能有，佳意幽情共可欢。新柳遶门青翡翠，修篁浮径碧琅玕。步兵阮籍空除屏，彭泽陶潜谩挂冠。只在城隍也趋府，岂如吾子道斯安。
江皋昨夜雨收梅，寂寂衡门与钓台。西岛落花随水至，前山飞鸟出云来。观风驷马能言驻，行县双旌许𫏐回。岂不偶然聊为竹，空令石迳扫莓苔。
斗柄东回岁又新，邃旒南面挹来宾。和光髣髴楼台晓，休气氛氲天地春。仪籥不唯丹穴鸟，称觞半是越裳人。江皋腐草今何幸，亦与恒星拱北辰。
青窗朱户半天开，极目凝神望几回。晋国颓墉生草树，皇家瑞气在楼台。千条水入黄河去，万点山从紫塞来。独恨侍游违长者，不知高意是谁陪。
那以公方郭细侯，幷州非复旧幷州。九重帝宅司丹地，十万兵枢拥碧油。锵玉半为趋合吏，腰金皆是走庭流。王褒见德空知颂，身在三千最上头。
截玉铦锥作妙形，贮云含雾到南溟。尚书旧用裁天诏，内史新将写道经。曲艺岂能裨损益，微辞只欲播芳馨。桂阳卿月光辉遍，毫末应传顾兔灵。
圣代提封尽海壖，狼荒犹得纪山川。华夷图上应初录，风土记中殊未传。椎髻老人难借问，黄茆深峒敢留连。南宫有意求遗俗，试检周书王会篇。
衡岳新摧天柱峰，士林憔悴泣相逢。祗令文字传青简，不使功名上景钟。三亩空留悬磬室，九原犹寄若堂封。遥想荆州人物论，几回中夜惜元龙。
十年憔悴到秦京，谁料翻为岭外行。伏波故道风烟在，翁仲遗墟草树平。直以慵疏招物议，休将文字占时名。今朝不用临河别，垂泪千行便濯缨。
城上高楼接大荒，海天愁思正茫茫。惊风乱飐芙蓉水，密雨斜侵薜荔墙。岭树重遮千里目，江流曲似九回肠。共来百越文身地，犹自音书滞一乡。
越绝孤城千万峰，空斋不语坐高舂。印文生绿经旬合，砚匣留尘尽日封。梅岭寒烟藏翡翠，桂江秋水露鰅鳙。丈人本自忘机事，为想年来憔悴容。
临蒸且莫叹炎方，为报秋来雁几行。林邑东回山似戟，牂牁南下水如汤。蒹葭浙沥含秋雾，橘柚玲珑透夕阳。非是白𬞟洲畔客，还将远意问潇湘。
瘴江南去入云烟，望尽黄茆是海边。山腹雨晴添象迹，潭心日暖长蛟涎。射工巧伺游人影，飓母偏惊旅客船。从此忧来非一事，岂容华髪待流年。
郡城南下接通津，异服殊音不可亲。青箬裹盐归峒客，绿荷包饭趁虚人。鹅毛御腊缝山罽，鸡骨占年拜水神。愁向公庭问重译，欲投章甫作文身。
零落残红倍黯然，双垂别泪越江边。一身去国六千里，万死投荒十二年。桂岭瘴来云似墨，洞庭春尽水如天。欲知此后相思梦，长在荆门郢树烟。
手种黄柑二百株，春来新叶遍城隅。方同楚客怜皇树，不学荆州利木奴。几岁开花闻喷雪，何人摘实见垂珠。若教坐待成林日，滋味还堪养老夫。
寓居湘岸四无邻，世网难婴每自珍。莳药闲庭延国老，开樽虚室值贤人。泉回浅石依高柳，迳转垂藤闲绿筠。闻道偏为五禽戏，出门鸥鸟更相亲。
少时陈力希公侯，许国不复为身谋。风波一跌逝万里，壮心瓦解空缧囚。缧囚终老无馀事，愿卜湘西冉溪地。却学寿张樊敬侯，种漆南园待成器。
石门长老身如梦，旃檀成林手所种。坐来念念非昔人，万遍莲花为谁用。如今七十自忘机，贪爱都忘筋力微。莫向东轩春埜望，花开日出雉皆飞。
博山炯炯吐香雾，红烛引至更衣处。夜如何其夜漫漫，邻鸡未鸣寒雁度。庭前雪压松桂丛，廊下点点悬纱笼。满堂醉客争笑语，嘈囋琵琶青幕中。
县门白日无尘土，百姓县前挽鱼罟。主人引客登大堤，小儿纵观黄犬怒。鹧鸪惊鸣绕篱落，橘柚垂芳照窗户。沙平草绿见吏稀，寂历斜阳照县鼓。
开元天子万事足，唯惜当时光景促。三乡陌上望仙山，归作霓裳羽衣曲。仙心从此在瑶池，三清八景相追随。天上忽乘白云去，世间空有秋风词。
吟君遗我百篇诗，使我独坐形神驰。玉琴清夜人不语，琪树春朝风正吹。郢人斤斵无痕迹，仙人衣裳弃刀尺。世人方内欲相寻，行尽四维无处觅。
汝南晨鸡喔喔鸣，城头鼓角音和平。路傍老人忆旧事，相与感激皆涕零。老人收泣前致辞，官军入城人不知。忽惊元和十二载，重见天宝承平时。
昨来楼上迎春处，今日登楼又送归。兰蘂残妆含露泣，柳条长袖向风挥。佳人对镜容颜改，楚客临江心事违。万古至今同此恨，无如一醉尽忘机。
南徐报政入文昌，东郡须才别建章。视草名高同蜀客，拥旄年少胜荀郎。黄河一曲当城下，缇骑千重照路傍。自古相门还出相，如今人望在岩廊。
凤衔新诏降恩华，又见旌旗出浑家。故吏来辞辛属国，精兵愿逐李轻车。毡裘君长迎风驭，锦带酋豪踏雪衙。其奈明年好春日，无人唤看牡丹花。
相门才子称华簪，持节东行捧德音。身带霜威辞凤阙，口传天语到鸡林。烟开鳌背千寻碧，日浴鲸波万顷金。想见扶桑受恩处，一时西拜尽倾心。
暂辍清斋出太常，空携诗卷赴甘棠。府公既有朝中旧，司马应容酒后狂。案牍来时唯署字，风烟入兴便成章。两京大道多游客，每遇词人战一场。
洛阳秋日正凄凄，君去西秦更向西。旧学三冬今转富，曾伤六翮养初齐。王城晓入窥丹凤，蜀路晴来见碧鸡。早识卧龙应有分，不妨从此蹑丹梯。
君思郢上吟归去，故自渝南掷郡章。野戍岸边留画舸，绿萝阴下到山庄。池荷雨后依香起，庭草春深绶带长。只恐鸣驺催上道，不容待得晚菘尝。
建节东行是旧游，欢声喜气满吴州。郡人重得黄丞相，童子争迎郭细侯。诏下初辞温室树，梦中先到景阳楼。自怜不识平津阁，遥望旌旗汝水头。
江北万人看玉节，江南千骑引金铙。凤从池上游沧海，鹤到辽东识旧巢。城下清波含百谷，窗中远岫列三茅。碧鸡白马回翔久，却忆朱方是乐郊。
耳闻战鼓带经锄，振发声名自里闾。已是世间能赋客，更攻窗下绝编书。朱门达者谁能识，绛帐书生尽不如。幸遇天官旧丞相，知君无翼上空虚。
暂辞鸳鹭出蓬瀛，忽拥貔貅镇粤城。闽岭夏云迎皂盖，建溪秋树映红旌。山川远地由来好，富贵当年别有情。了却人间婚嫁事，复归朝右作公卿。
缇骑朱旗入楚城，士林皆贺振家声。儿童但喜迎宾守，故吏犹应记姓名。万顷水田连郭秀，四时烟月映淮清。忆君初得昆山玉，同向扬州携手行。
昔年内署振雄词，今日东都结去思。宫女犹传洞箫赋，国人先咏衮衣诗。华星却复文昌位，别鹤重归太乙池。想到金闺待通籍，一时惊喜见风仪。
楚关蕲水路非赊，东望云山日夕佳。薤叶照人呈夏簟，松花满碗试新茶。楼中饮兴因明月，江上诗情为晚霞。北地交亲长引领，早将玄鬓到京华。
相门才子高阳族，学省清资五品官。谏院过时荣棣萼，谢庭归去踏芝兰。山中花带烟岚晚，栈底江涵雪水寒。伯仲到家人尽贺，柳营莲府递相欢。
家袭韦平身业文，素风清白至今贫。南宫通籍新郎吏，西候从戎旧主人。城外草黄秋有雪，烽头烟静虏无尘。鼎门为别霜天晓，賸把离殇三五巡。
蝉鸣官树引行车，言自成周赴玉除。远取南朝贵公子，重修东观帝王书。常时载笔窥金匮，暇日登楼到石渠。若问旧人刘子政，如今白首在南徐。
昨日东林看讲时，都人象马蹋琉璃。雪山童子应前世，金粟如来是本师。一锡言归九城路，三衣曾拂万年枝。休公久别如相问，楚客逢秋心更悲。
黔江秋水浸云霓，独泛慈航路不迷。猿狖窥斋林叶动，蛟龙闻咒浪花低。如莲半偈心常悟，问菊新诗手自携。常说摩围似灵鹫，却将山屐上丹梯。
东林寺里一沙弥，心爱当时才子诗。山下偶随流水出，秋来却赴白云期。滩头蹑屐挑沙菜，路上停舟读古碑。想到旧房抛锡杖，小松应有过檐枝。
汉寿城边野草春，荒祠古墓对荆榛。田中牧竖烧刍狗，陌上行人看石麟。华表半空经霹雳，碑文才见满埃尘。不知何日东瀛变，此地还成要路津。
南国山川旧帝畿，宋台梁馆尚依稀。马嘶古道行人歇，麦秀空城野雉飞。风吹落叶填宫井，火入荒陵化宝衣。徒使词臣庾开府，咸阳终日苦思归。
鸳鹭差池出建章，彩旗朱户蔚相望。新恩共理犬牙地，昨日同含鸡舌香。白芷江边分驿路，山桃蹊外接甘棠。应怜一罢金闺籍，枉渚逢春十度伤。
新赐鱼书墨未干，贤人暂出远人安。朝驱旌斾行时令，夜见星辰忆旧官。梅蘂覆堦铃阁暖，雪峰当户戟枝寒。宁知楚客思公子，北望长吟澧有兰。
邻境诸侯同舍郎，芷江兰浦恨无梁。秋风门外旌旗动，晓露庭中橘柚香。玉簟微凉宜白昼，金笳入暮应清商。骚人昨夜闻𫛸鴂，不叹流年惜众芳。
渡头轻雨洒寒梅，云际溶溶雪水来。梦渚草长迷楚望，夷陵土黑有秦灰。巴人泪应猿声落，蜀客船从鸟道回。十二碧峰何处所，永安宫外是荒台。
烂柯山下旧仙郎，列宿来添婺女光。远放歌声分白纻，知传家学与青箱。水朝沧海何时去，兰在幽林亦自芳。闻说天台有遗爱，人将琪树比甘棠。
端州石砚人间重，赠我因知正草玄。阙里庙堂空旧物，开方灶下岂天然。玉蜍吐水霞光静，彩翰摇风绛锦鲜。此日佣工记名姓，因君数到墨池前。
几年油幕佐征东，却泛沧浪狎钓童。欹枕醉眠成戏蝶，抱琴闲望送归鸿。文儒自袭胶西相，倚伏能齐塞上翁。更说扁舟动乡思，青菰已熟奈秋风。
双桧苍然古貌奇，含烟吐雾郁参差。晚依禅客当金殿，初对将军映画旗。龙象界中成宝盖，鸳鸯瓦上出高枝。长明灯是前朝焰，曾照青青年少时。
风猎红旗入寿春，满城歌舞向朱轮。八公山下清淮水，千骑尘中白面人。桂岭雨馀多鹤迹，茗园晴望似龙鳞。圣朝方用敢言者，次第应须旧谏臣。
高楼贺监昔曾登，壁上笔踪龙虎腾。中国书流尚皇象，北朝文士重徐陵。偶因独见空惊目，恨不同时便伏膺。唯恐尘埃转磨灭，再三珍重嘱山僧。
零陵香草满郊坰，丹穴雏飞入翠屏。孝若归来成画赞，孟阳别后有山铭。兰陔旧地花才结，桂树新枝色更青。为报儒林丈人道，如今从此鬓星星。
礼闱新榜动长安，九陌人人走马看。一日声名遍天下，满城桃李属春官。自吟白雪诠词赋，指示青云借羽翰。借问至公谁印可，支郎天眼定中观。
东岳真人张炼师，高情雅淡世间稀。堪为列女书青简，久事元君住翠微。金缕机中抛锦字，玉清台上著霓衣。云衢不要吹箫伴，只拟乘鸾独自飞。
避地江湖知几春，今来本郡拥朱轮。阮郎无复里中旧，杨仆却为关外人。各系一官难命驾，每怀前好易沾巾。玉城山里多灵药，摆落功名且养神。
长爱街西风景闲，到君居处暂开颜。清光门外一渠水，秋色墙头数点山。疏种碧松通月朗，多栽红药待春还。莫言堆案无馀地，认得诗人在此间。
翔鸾阙下谢恩初，通籍由来在石渠。暂入南宫判祥瑞，还归内殿阅图书。故人犹在三江外，同病凡经二纪馀。今日荐君嗟久滞，不惟文体似相如。
城楼四望出风尘，见尽关西渭北春。百二山河雄上国，一双旌斾委名臣。壁中今日题诗处，天上同时草诏人。莫怪老郎呈滥吹，宦途虽别旧情亲。
昔看黄菊与君别，今听玄蝉我却回。五夜飕飗枕前觉，一年颜状镜中来。马思边草拳毛动，雕眄青云睡眼开。天地肃清堪四望，为君扶病上高台。
凤楼南面控三条，拜表郎官早渡桥。清洛晓光铺碧簟，上阳霜叶剪红绡。省门簪组初成列，云路鸳鸾想退朝。寄谢殷勤九天侣，抢榆水击各逍遥。
曾遭飞语十年谪，新受恩光万里还。朝服不妨游洛浦，郊园依旧看嵩山。竹含天籁清商乐，水遶庭台碧玉环。留作功成退身地，如今只是暂时闲。
潦倒声名拥肿材，一生多故苦邅回。南宫旧籍遥相管，东洛闲门昼未开。静对道流论药石，偶逢词客与琼瑰。怪君近日文锋利，新向延平看剑来。
清羸隐几望云空，左掖鸳鸾到室中。一卷素书消永日，数茎斑髪对秋风。菱花照后容虽改，蓍草占来命已通。莫怪人人惊早白，缘君尚是黑头翁。
扬州从事夜相寻，无限新诗月下吟。初服已惊玄髪长，高情犹向碧云深。语馀时举一杯酒，坐久方闻四处砧。不逐繁华访闲散，知君摆落俗人心。
爱君新买街西宅，客到如游鄠杜间。雨后退朝贪种树，申时出省趁看山。门前巷陌三条近，墙内池亭万境闲。见拟移居作邻里，不论时节请开关。
昔日居邻招屈亭，枫林橘树鹧鸪声。一辞御苑青门去，十见蛮江白芷生。自此曾沾宣室召，如今又守阖闾城。何人万里能相忆，同舍仙郎与外兄。
千竿竹翠数莲红，水阁虚凉玉簟空。琥珀盏红疑漏酒，水晶帘莹更通风。赐冰满碗沈朱实，法馔盈盘覆碧笼。尽日逍遥避烦暑，再三珍重主人翁。
南宫幸袭芝兰后，左辅曾交印绶来。多病未离清洛苑，新恩已历望仙台。关头古塞桃林静，城下长河竹箭回。闻说随车有零雨，此时偏动子荆才。
南荆西蜀大行台，幕府旌门相对开。名重三司平水土，威雄八阵役风雷。彩云朝望青城起，锦浪秋经白帝来。不是郢中清唱发，谁当丞相掞天才。
势轧枝偏根已危，高情一见与扶持。忽从憔悴有生意，却为离披无俗姿。影入岩廊行乐处，韵含天籁宿斋时。谢公莫道东山去，待取阴成满凤池。
一夜霜风凋玉芝，苍生望绝士林悲。空怀济世安人略，不见男婚女嫁时。遗草一函归太史，旅坟三尺近要离。朔方徙岁行当满，欲为君刊第二碑。
前年曾见两鬟时，今日惊吟悼妓诗。凤管学成知有籍，龙媒欲换叹无期。空廊月照常行地，后院花开旧折枝。寂寞鱼山青草里，何人更立智琼祠。
鸾声窈眇管参差，清韵初调众乐随。幽院妆成花下弄，高楼月好夜深吹。忽惊暮雨飘零尽，唯有朝云梦想期。闻道今年寒食日，东山旧路独行迟。
俊骨英才气褎然，策名飞步冠群贤。逢时已自致高位，得疾还因倚少年。天上别归京兆府，人间空数茂陵阡。今朝穗帐哭君处，前日见铺歌舞筵。
一家何啻十朱轮，诸父双飞秉大钧。曾脱素衣参幕客，却为精舍读书人。离筵雒水侵杯色，征路函关向晚尘。今日山公旧宾主，知君不负帝城春。
汉家都尉旧征蛮，血食如今配此山。曲盖幽深苍桧下，洞箫愁绝翠屏间。荆巫脉脉传神语，野老娑娑起醉颜。日落风生庙门外，几人连蹋竹歌还。
宝书翻译学初成，振锡如飞白足轻。彭泽因家凡几世，灵山预会是前生。传灯已悟无为理，濡露犹怀罔极情。从此多逢大居士，何人不愿解珠璎。
浮杯万里过沧溟，遍礼名山适性灵。深夜降龙潭水黑，新秋放鹤野田青。身无彼我那怀土，心会真如不读经。为问中华学道者，几人雄猛得宁馨。
孤云出岫本无依，胜境名山即是归。久向吴门游好寺，还思越水洗尘机。浙江涛惊狮子吼，稽岭峰疑灵鹫飞。更入天台石桥去，垂珠璀璨拂三衣。
宿习修来得慧根，多闻第一却忘言。自从七祖传心印，不要三乘入便门。东泛沧江寻古迹，西归紫阁出尘喧。河南白尹大檀越，好把真经相对翻。
西晋楼船下益州，金陵王气黯然收。千寻铁锁沈江底，一片降旛出石头。人世几回伤往事，山形依旧枕江流。今逢四海为家日，故垒萧萧芦荻秋。
钱塘山水有奇声，暂谪仙官领百城。女妓还闻名小小，使君谁许唤卿卿。鳌惊震海风雷起，蜃鬬嘘天楼阁成。莫道骚人在三楚，文星今向斗牛明。
曾向空门学坐禅，如今万事尽忘筌。眼前名利同春梦，醉里风情敌少年。野草芳菲红锦地，游丝撩乱碧罗天。心知洛下闲才子，不作诗魔即酒颠。
虽陪三品散班中，资历从来事不同。名姓也曾镌石柱，诗篇未得上屏风。甘陵旧党凋零尽，魏阙新知礼数崇。烟水五湖如有伴，犹应堪作钓鱼翁。
苏州刺史例能诗，西掖今来替左司。二八城门开道路，五千兵马引旌旗。水通山寺笙歌去，骑过虹桥剑戟随。若共吴王鬬百草，不如应是欠西施。
莫嗟华髪与无儿，却是人间久远期。雪里高山头白早，海中仙果子生迟。于公必有高门庆，谢守何烦晓镜悲。幸免如新分非浅，祝君长咏梦熊诗。
巴山楚水凄凉地，二十三年弃置身。怀旧空吟闻篴赋，到乡翻似烂柯人。沈舟侧畔千帆过，病树前头万木春。今日听君歌一曲，暂凭杯酒长精神。
自到山阳不许辞，高斋日夜有佳期。管弦正合看书院，语笑方酣各咏诗。银汉雪晴褰翠幕，清淮月影落金卮。洛阳归客明朝去，容趁城东花发时。
僧房药树依寒井，井有香泉树有灵。翠黛叶生笼石甃，殷红子熟照铜瓶。枝繁本是仙人杖，根老新成瑞犬形。上品功能甘露味，还知一勺可延龄。
养来鹦鹉觜初红，宜在朱楼绣户中。频学唤人缘性慧，偏能识主为情通。敛毛睡足难销日，亸翅愁时愿见风。谁遣聪明好颜色，事须安置入深笼。
曾经谢病各游梁，今日相逢忆孝王。少有一身兼将相，更能四面占文章。开颜坐上催飞盏，回首庭中看舞枪。借问风前兼月下，不知何客对胡床。
将星夜落使星来，三省清臣到外台。事重各衔天子诏，礼成同把故人杯。卷帘松竹雪初霁，满院池塘春欲回。第一林亭迎好客，殷勤莫惜玉山颓。
新竹翛翛韵晓风，隔囱依砌尚蒙笼。数间素壁初开后，一段清光入坐中。欹枕闲看知自适，含毫朗咏与谁同。此君若欲长相见，政事堂东有旧丛。
昨日看成送鹤诗，高笼提出白云司。朱门乍入应迷路，玉树容栖莫拣枝。双舞庭中花落处，数声池上月明时。三山碧海不归去，且向人间呈羽仪。
禁漏晨钟声欲绝，旌旗组绶影相交。殿含佳气当龙首，阁倚晴天见凤巢。山色葱笼丹槛外，霞光泛滟翠松梢。多惭再入金门籍，不敢为文学解嘲。
把取菱花百炼镜，换他竹叶十旬杯。嚬眉厌老终难去，蘸甲须欢便到来。妍丑太分迷忌讳，松乔俱傲绝嫌猜。校量功力相千万，好去从空白玉台。
可怜五马风流地，暂辍金貂侍从才。阁上掩书刘向去，门前修刺孔融来。崤陵路静寒无雨，洛水桥长昼起雷。共羡府中棠棣好，先于城外百花开。
爱名之世忘名客，多事之时无事身。古老相传见来久，岁年虽变貌常新。飞章上达三清路，受箓平交五岳神。笑听冬冬朝暮鼓，只能催得市朝人。
凤池西畔图书府，玉树玲珑景气闲。长听馀风送天乐，时登高阁望人寰。青山云绕栏干外，紫殿香来步武间。曾是先贤翔集地，每看壁记一惭颜。
凌云羽翮掞天才，扬历中枢与外台。相印昔辞东阁去，将星还拱北辰来。殿庭捧日彯缨入，阁道看山曳履回。口不言功心自适，吟诗酿酒待花开。
闲步南园烟雨晴，遥闻丝竹出墙声。欲抛丹笔三川去，先教清商一部成。花木手栽偏有兴，歌词自作别生情。多才遇景皆能咏，当日人传满凤城。
才子声名白侍郎，风流虽老尚难当。诗情逸似陶彭泽，斋日多如周太常。矻矻将心求净法，时时偷眼看春光。知君技痒思欢䜩，欲倩天魔破道场。
尚书剑履出明光，居守旌旗赴洛阳。世上功名兼将相，人间声价是文章。衙门晓辟分天仗，宾幕初开辟省郎。从发坡头向东望，春风处处有甘棠。
鼎食华轩到眼前，拂衣高谢岂徒然。九霄路上辞朝客，四皓丛中作少年。他日卧龙终得雨，今朝放鹤且冲天。洛阳旧有衡茆在，亦拟抽身伴地仙。
麦陇和风吹树枝，商山逸客出关时。身无拘束起长晚，路足交亲行自迟。官拂象筵终日待，私将鸡黍几人期。君来不用飞书报，万户先从纸贵知。
词人各在一涯居，声味虽同迹自疏。佳句传因多好事，尺题稀为不便书。已通戎略逢黄石，仍占星文耀碧虚。闻说朝天在来岁，霸陵春色待行车。
吟君苦调我霑缨，能使无情尽有情。四望车中心未释，千秋亭下赋初成。庭梧已有栖雏处，池鹤今无子和声。从此期君比琼树，一枝吹折一枝生。
衙前有乐馔常精，宅内连池酒任倾。自是官高无狎客，不论年长少欢情。骊龙颔被探珠去，老蚌胚还应月生。莫羡三春桃与李，桂花成实向秋荣。
吴郡鱼书下紫宸，长安厩吏送朱轮。二南风化承遗爱，八咏声名蹑后尘。梁氏夫妻为寄客，陆家兄弟是州民。江城春日追游处，共忆东归旧主人。
龙门宾客会龙宫，东去旌旗驻上东。二八笙歌云幕下，三千世界雪花中。离堂未暗排红烛，别曲含凄飏晚风。才子从今一分散，便将诗咏向吴侬。
吟君新什慰蹉跎，屈指同登耳顺科。邓禹功成三纪事，孔融书就八年多。已经将相谁能尔，抛却丞郎争奈何。独恨长洲数千里，且随鱼鸟泛烟波。
十万天兵貂锦衣，晋城风日斗生辉。行台仆射深恩重，从事中郎旧路归。叠鼓蹙成汾水浪，闪旗惊断塞鸿飞。边庭自此无烽火，拥节还来坐紫微。
元君后辈先零落，崔相同年不少留。华屋坐来能几日，夜台归去便千秋。背时犹自居三品，得老终须卜一丘。若使吾徒还早达，亦应箫鼓入松楸。
风云变化饶年少，光景蹉跎属老夫。秋隼得时凌汗漫，寒龟饮气受泥涂。东隅有失谁能免，北叟之言岂便无。振臂犹堪呼一掷，争知掌下不成卢。
几年侍从作名臣，却向青云索得身。朝士忽为方外士，主人仍是眼中人。双鸾游处天京好，五马行时海峤春。遥羡光阴不虚掷，肯令丝竹暂生尘。
见学胡琴见艺成，今朝追想几伤情。撚弦花下呈新曲，放拨灯前谢改名。但是好花皆易落，从来尤物不长生。鸾台夜直衣衾冷，云雨无因入禁城。
旧相临戎非称意，词人作尹本多情。从容自使边尘静，谈笑不闻桴鼓声。章句新添塞下曲，风流旧占洛阳城。昨来亦有吴趋咏，惟寄东都与北京。
谩读图书三十车，年年为郡老天涯。一生不得文章力，百口空为饱煖家。绮季衣冠称鬓面，吴公政事副词华。还思谢病吟归去，同醉城东桃李花。
树绕荒台叶满池，箫声一绝草虫悲。邻家犹学宫人髻，园客争偷御果枝。马埒蓬蒿藏狡兔，凤楼烟雨啸愁鸱。何郎独在无恩泽，不似当初傅粉时。
久学文章含白凤，却因政事赐金鱼。郡人未识闻谣咏，天子知名与诏书。珍重贺诗呈锦绣，愿言归计并园庐。旧来词客多无位，金紫同游谁得如。
吟君叹逝双绝句，使我伤怀奏短歌。世上空惊故人少，集中惟觉祭文多。芳林新叶催陈叶，流水前波让后波。万古到今同此恨，闻琴泪尽欲如何。
柘枝本出楚王家，玉面添娇舞态奢。松鬓改梳鸾凤髻，新衫别识鬬鸡纱。鼓催残拍腰身软，汗透罗衣雨点花。画筵曲罢辞归去，便随王母上烟霞。
薝卜林中黄土堆，罗襦绣黛已成灰。芳魂虽死人不怕，蔓草逢春花自开。幡盖向风疑舞袖，镜灯临晓似妆台。吴王娇女坟相近，一片行云应往来。
天下咽喉今大宁，军城喜气彻青冥。庭前剑戟朝迎日，笔底文章夜应星。三省壁中题姓字，万人头上见仪形。汴州忽复承平事，正月看灯户不扃。
两首新诗百字馀，朱弦玉磬韵难如。汉家丞相重征后，梁苑仁风一变初。四面诸侯瞻节制，八方通货溢河渠。自从却縠为元帅，大将归来尽把书。
银珰谒者引蜺旌，霞帔仙官到赤城。白鹤迎来天乐动，金龙掷下海神惊。元君伏奏归中禁，武帝亲斋礼上清。何事夷门请诗送，梁王文字上声名。
越声长苦有谁闻，老向湘山与楚云。海峤新辞永嘉守，夷门重见信陵君。田园松菊今迷路，霄汉鸳鸿久绝群。幸遇甘泉尚词赋，不知何客荐雄文。
邅回二纪重为郎，洛下遥分列宿光。不见当关呼早起，曾无侍史与焚香。三花秀色通春幌，十字清波遶宅墙。白发青衫谁比数，相怜只是有梁王。
长忆梁王逸兴多，西园花尽兴如何。近来溽暑侵亭馆，应觉清谈胜绮罗。境入篇章高韵发，风穿号令众心和。承明欲谒先相报，愿拂朝衣逐晓珂。
仙院文房隔旧宫，当时盛事尽成空。墨池半在颓垣下，书带犹生蔓草中。巡内因经九重苑，裁诗又继二南风。为兄手写殷勤句，遍历三台各一通。
章句惭非第一流，世间才子昔陪游。吴宫已叹芙蓉死，边月空悲芦管秋。任向洛阳称傲吏，苦教河上领诸侯。石渠甘对图书老，关外杨公安稳不。
北都留守将天兵，出入香街宿禁扃。鼙鼓夜闻惊朔雁，旌旗晓动拂参星。孔璋旧檄家家有，叔度新歌处处听。夷落遥知真汉相，争来屈膝看仪刑。
飞蓬卷尽塞云寒，战马闲嘶汉地宽。万里胡天无警急，一笼烽火报平安。灯前妓乐留宾宴，雪后山河出猎看。珍重新诗远相寄，风情不似四登坛。
清淮南岸家山树，黑水东边第一栽。影近画梁迎晓日，香随绿酒入金杯。根留本土依江润，叶起寒棱映月开。早晚阴城比梧竹，九霄还放彩雏来。
才兼文武播雄名，遗爱芳尘满洛城。身在行台为仆射，书来甪里访先生。闲游占得嵩山色，醉卧高听洛水声。千里相思难命驾，七言诗里寄深情。
功成频献乞身章，摆落襄阳镇洛阳。万乘旌旗分一半，八方风雨会中央。兵符今奉黄公略，书殿曾随翠凤翔。心寄华亭一双鹤，曰陪高步绕池塘。
酒法众传吴米好，舞衣偏尚越罗轻。动摇浮蚁香浓甚，装束轻鸿意态生。阅曲定知能自适，举杯应叹不同倾。终朝相忆终年别，对景临风无限情。
新恩通籍在龙楼，分务神都近旧丘。自有园公紫芝侣，仍追少傅赤松游。华林霜叶红霞晚，伊水晴光碧玉秋。更接东山文酒会，始知江左未风流。
空斋寂寂不生尘，药物方书绕病身。纤草数茎胜静地，幽禽忽至似佳宾。世间忧喜虽无定，释氏销磨尽有因。同向洛阳闲度日，莫教风景属他人。
常修清净去繁华，人识王城长者家。案上香烟铺贝叶，佛前灯焰透莲花。持斋已满招闲客，理曲先闻命小娃。明日若过方丈室，还应问为法来邪。
闲门共寂任张罗，静室同虚养太和。尘世欢娱开意少，醉乡风景独游多。散金疏傅寻常乐，枕麹刘生取次歌。计会雪中争挈榼，鹿裘鹤氅递相过。
一月道场斋戒满，今朝华幄管弦迎。衔杯本自多狂态，事佛无妨有佞名。酒力半酣愁已散，文锋未钝老犹争。平阳不独容宾醉，听取喧呼吏舍声。
从君勇断抛名后，世路荣枯见几回。门外红尘人自走，瓮头清酒我初开。三冬学任胸中有，万户侯须骨上来。何幸相招同醉处，洛阳城里好池台。
高名大位能兼有，恣意遨游是特恩。二室烟霞成步障，三川风物是家园。晨窥苑树韶光动，晚度河桥春思繁。弦管常调客常满，但逢花处即开樽。
凄凉同到故人居，门枕寒流古木疏。向秀心中嗟栋宇，萧何身后散图书。本营归计非无意，唯算生涯尚有馀。忽忆前言更惆怅，丁宁相约速悬车。
太华莲峰降岳灵，两川棠树接郊坰。政同兄弟人人乐，曲奏埙篪处处听。杨叶百穿荣会府，芝泥五色耀天庭。各抛笔砚夸旄钺，莫遣文星让将星。
洛城无事足杯盘，风雪相和岁欲兰。树上因依见寒鸟，坐中收拾尽闲官。笙歌要请频何爽，笑语忘机拙更欢。遥想兔园今日会，琼林满眼映旗竿。
城外园林初夏天，就中野趣在西偏。蔷薇乱发多临水，㶉𫛶双游不避船。水底远山云似雪，桥边平岸草如烟。白家唯有杯觞兴，欲把头盘打少年。
少年曾醉酒旗下，同辈黄衣颔亦黄。蹴踏青云寻入仕，萧条白发且飞觞。令征古事欢生雅，客唤闲人兴任狂。犹胜独居荒草院，蝉声听尽到寒螀。
丞相新家伊水头，智囊心匠日增修。化成池沼无痕迹，奔走清波不自由。台上看山徐举酒，潭中见月慢回舟。从来天下推尤物，合属人间第一流。
抛却人间第一官，俗情惊怪我方安。兵府相印无心恋，洛水嵩云恣意看。三足鼎中知味久，百寻竿上掷身难。追呼故旧连宵饮，直到天明兴未阑。
官曹崇重难频入，第宅清闲且独行。阶蚁相逢如偶语，园蜂速去恐违程。人于红药惟看色，莺到垂杨不惜声。东洛池台怨抛掷，移文非久会应成。
碧玉孤根生在林，美人相赠比双金。初开郢客缄封后，想见巴山冰雪深。多节本怀端直性，露青犹有岁寒心。何时策马同归去，关树扶疏敲镫吟。
楚乡寒食橘花时，野渡临风驻彩旗。草色连云人去住，水纹如縠燕差池。朱轮尚忆群飞雉，青绶初县左顾龟。非是湓城旧司马，水曹何事与新诗。
闻君前日独庭争，汉帝偏知白马生。忽领簿书游太学，宁劳侍从厌承明。洛阳本自宜才子，海内而今有直声。为谢同僚老博士，范云来岁即公卿。
分忧馀刃又从公，白羽胡床啸咏中。彩笔谕戎矜倚马，华堂留客看惊鸿。渚宫油幕方高步，澧浦甘棠有几丛。若问骚人何处所，门临寒水落江枫。
新秋十日澣朱衣，铃阁无声公吏归。风韵渐高梧叶动，露光初重槿花稀。四时苒苒催容鬓，三爵油油忘是非。更报明朝池上酌，人知太守字玄晖。
汉家旄节付雄才，百越南溟统外台。身在绛纱传六艺，腰悬青绶亚三台。连天浪静长鲸息，映日帆多宝舶来。闻道楚氛犹未灭，终须旌斾扫云雷。
忽惊金印驾枝轓，遂别鸣珂听晓猿。碧落仙来虽暂谪，赤泉侯在是深恩。玉环庆远瞻台坐，铜柱勋高压海门。一咏琼瑶百忧散，何劳更树北堂萱。
忆逐羊车凡几时，今来旧府统戎师。象筵照室会词客，铜鼓临轩舞海夷。百越酋豪称故吏，十洲风景助新诗。秣陵从事何年别，一见琼章如素期。
淮安古地拥州师，画角金铙旦夕吹。浅草遥迎鹔鹴马，春风乱飐辟邪旗。谪仙年月今应满，戆谏声名众所知。何况迁乔旧同伴，一双先入凤凰池。
暂别瑶墀鸳鹭行，彩旗双引到沅湘。城边流水桃花过，帘外春风杜若香。史笔枉将书纸尾，朝缨不称濯沧浪。云台公业家声在，征诏何时出建章。
辟雍流水近灵台，中有诗篇绝世才。渤海归人将集去，棃园弟子请词来。琼枝未识魂空断，宝匣初临手自开。莫道专城管云雨，其如心似不然灰。
健笔高科早绝伦，后来无不揖芳尘。遍看今日乘轩客，多是昔年呈卷人。胄子执经瞻讲坐，郎官共食接华茵。烦君远寄相思曲，慰问天南一逐臣。
南宫词客寄新篇，清似湘灵促柱弦。京邑旧游劳梦想，历阳秋色正澄鲜。云衔日脚成山雨，风驾潮头入渚田。对此独吟还独酌，知音不见思怆然。
稽山自与岐山别，何事连年𬸚𬸦飞。百辟商量旧相入，九天祗候老臣归。平湖晚泛窥清镜，高阁晨开扫翠微。今日看书最惆怅，为闻梅雨损朝衣。
九天雨露传青诏，八舍郎官换绿衣。初佩银鱼随仗入，宜乘白马退朝归。雕盘贺喜开瑶席，彩笔题诗出锁闱。闻道水曹偏得意，霞朝雾夕有光辉。
草玄门户少尘埃，丞相幷州寄马来。初自寒垣衔苜蓿，忽行幽径破莓苔。寻花缓辔威迟去，带酒垂鞭躞蹀回。不与王侯与词客，知轻富贵重清才。
金貂晓出凤池头，玉节前临南雍州。暂辍洪𬬻观剑戟，还将大笔注春秋。管弦席上留高韵，山水途中入胜游。岘首风烟看未足，便应重拜富民侯。
漳滨卧起恣闲游，宣室征还未白头。旧隐来寻通德里，新篇写出畔牢愁。池看科斗成文字，鸟听提壶忆献酬。同学同年又同舍，许君云路并华辀。
越中蔼蔼繁华地，秦望峰前禹穴西。湖草初生边雁去，山花半谢杜鹃啼。青油昼卷临高阁，红斾晴翻绕古堤。明日汉庭征旧德，老人争出若耶溪。
少年曾忝汉庭臣，晚岁空馀老病身。初见相如成赋日，寻为丞相扫门人。追思往事咨嗟久，喜奉清光笑语频。犹有登朝旧冠冕，待公三入拂埃尘。
坐镇清朝独殷然，闲征故事数前贤。用才同践钧衡地，禀气终分大小年。威凤本池思泛泳，仙查旧路望回旋。犹怜绮季深山里，唯有松风与石田。
久辞龙阙拥红旗，喜见天颜拜赤墀。三省英寮非旧侣，万年芳树长新枝。交朋接武居仙院，幕客追风入凤池。云母屏风即施设，可怜荣耀冠当时。
静得天和兴自浓，不缘宦达性灵慵。大鹏六月有闲意，仙鹤千年无躁容。流辈尽来多叹息，官班高后少过从。唯应加筑露台上，賸见终南云外峰。
金火交争正抑扬，萧萧飞雨助清商。晓看纨扇恩情薄，夜觉纱灯刻数长。树上早蝉才发响，庭中百草已无光。当年富贵亦惆怅，何况悲翁发似霜。
寥廓高翔不可追，风云失路𫏐相随。方同洛下书生咏，又见军前大将旗。雪里命宾开玉帐，饮中请号驻金卮。竹林一自王戎去，嵇阮虽贫兴未衰。
两度竿头立定夸，回眸举袖拂青霞。尽抛今日贵人样，复振前朝名相家。御史定来休直宿，尚书依旧趁参衙。具瞻尊重诚无敌，犹忆洛阳千树花。
心如止水鉴常明，见尽人间万物情。雕鹗腾空犹逞俊，骅骝啮足自无惊。时来未觉权为祟，贵了方知退是荣。只恐重重世缘在，事须三度副苍生。
家声烜赫冠前贤，时无穹崇镇北边。身上官衔如座主，幕中谭笑取同年。幽幷侠少趋鞭弭，燕赵佳人奉管弦。仍把天兵书号笔，远题长句寄山川。
白衣曾拜汉尚书，今日恩光到敝庐。再入龙楼称绮季，应缘狗监说相如。中郎南镇权方重，内史高斋兴有馀。遥想敬亭春欲暮，百花飞尽柳花初。
雨馀独坐卷帘帷，便得诗人喜霁诗。摇落从来长年感，惨舒偏是病身知。扫开云雾呈光景，流尽潢污见路岐。何况菊香新酒熟，神州司马好狂时。
去国十年同赴召，渡湘千里又分岐。重临事异黄丞相，三黜名惭柳士师。归目并随回雁尽，愁肠正遇断猿时。桂江东过连山下，相望长吟有所思。
何代提戈去不还，独留形影白云间。肌肤销尽雪霜色，罗绮点成苔藓斑。江燕不能传远信，野花空解妒愁颜。近来岂少征人妇，笑采蘼芜上北山。
玉钗重合两无缘，鱼在深潭鹤在天。得意紫鸾休舞镜，能言青鸟罢衔笺。金盆已覆难收水，玉轸长抛不续弦。若向蘼芜山下过，遥将红泪洒穷泉。
鸾飞远树栖何处，凤得新巢想称心。红壁尚留香漠漠，碧云初断信沈沈。情知点污投泥玉，犹自经营买笑金。从此山头似人石，丈夫形状泪痕深。
但曾行处遍寻看，虽是生离死一般。买笑树边花已老，画眉窗下月犹残。云藏巫峡音容断，路隔星桥过往难。莫怪诗成无泪滴，尽倾东海也须干。
三山不见海沈沈，岂有仙踪更可寻。青鸟去时云路断，姮娥归处月宫深。纱窗遥想春相忆，书幌谁怜夜独吟。料得夜来天上镜，只应偏照两人心。
东阳本是佳山水，何况曾经沈隐侯。化得邦人解吟咏，如今县令亦风流。新开谭洞疑仙境，远写丹青到雍州。落在寻常画师手，犹能三伏凛生秋。
曾游仙迹见丰碑，除却麻姑更有谁。云盖青山龙卧处，日临丹洞鹤归时。霜凝上界花开晚，月冷中天果熟迟。人到便须抛世事，稻田还儗种灵芝。
三千三百西江水，自古如今要路津。月夜歌谣有渔父，风天气色属商人。沙村好处多逢寺，山叶红时觉胜春。行到南朝征战地，古来名将尽为神。
三年楚国巴城守，一去扬州扬子津。青帐联延喧驿步，白头俯伛到江滨。巫山暮色常含雨，峡水秋来不恐人。惟有九歌词数首，里中留与赛蛮神。
扁舟尽室贫相逐，白发藏冠镊更加。远水自澄终日绿，晴林长落过春花。客情浩荡逢乡语，诗意留连重物华。风樯好住贪程去，斜日青帘背酒家。
巫山十二郁苍苍，片石亭亭号女郎。晓雾乍开疑卷幔，山花欲谢似残妆。星河好夜闻清佩，云雨归时带异香。何事神仙九天上，人间来就楚襄王。
飘飏南陌起东邻，漠漠蒙蒙暗度春。花巷暖随轻舞蝶，玉楼晴拂艳妆人。萦回谢女题诗笔，点缀陶公漉酒巾。何处好风偏似雪，隋河堤上古江津。
明州长史外台郎，忆昔同年翰墨场。一自分襟多岁月，相逢满眼是凄凉。推贤有愧韩安国，论旧唯存盛孝章。所叹谬游东阁下，看君无计出恓惶。
宋日营阳内史孙，因家占得九疑村。童心便有爱书癖，手指今馀把笔痕。自握蛇珠辞白屋，欲凭鸡卜谒金门。若逢广坐问羊酪，从此知名在一言。
行尽潇湘万里馀，少逢知己忆吾庐。数间茅屋闲临水，一盏秋灯夜读书。地远何当随计吏，策成终自诣公车。剡中若问连州事，唯有千山画不如。
毛羽斒斓白纻裁，马前擎出不惊猜。轻抛一点入云去，喝杀三声掠地来。绿玉觜攒鸡脑破，玄金爪擘兔心开。都缘解搦生灵物，所以人人道俊哉。
阁下从容旧客卿，寄来骏马赏高情。任追烟景骑仍醉，知有文章倚便成。步步自怜春日影，萧萧犹起朔风声。须知上宰吹嘘意，送入天门上路行。
茫茫尘累愧腥膻，强把蜉蝣望列仙。闲指紫霄峰下路，却归白鹿洞中天。吹箫凤去经何代，茹玉方传得几年。他日更来人世看，又应东海变桑田。
紫霄仙客下三山，因救生灵到世间。龟鹤计年承甲子，冰霜为质驻童颜。韬藏休咎传真箓，变化荣枯试小还。从此便教尘骨贵，九霄云路愿追攀。
闭院开轩笑语阑，江山并入一壶宽。微风但觉杉香满，烈日方知竹气寒。披卷最宜生白室，吟诗好就步虚坛。愿君此地攻文字，如炼仙家九转丹。
高眠日出始开门，竹径旁通到后园。陶亮横琴空有意，任棠置水竟无言。松窗宿翠含风薄，槿援朝花带露繁。山郡本来车马少，更容相访莫辞喧。
意气曾倾四国豪，偶来幽寺息尘劳。严陵钓处江初满，梁甫吟时月正高。新识几人知杞梓，故园何岁长蓬蒿。期君自致青云上，不用伤心叹二毛。
行行忽到旧河源，城外千家作汉村。樵采为侵征虏墓，耕耘犹就破羌屯。金汤天险长全设，伏腊华风亦暗存。暂驻单车空下泪，有心无力复何言。
道州城北欧阳家，去郭一里占烟霞。主人虽朴甚有思，解留满地红桃花。桃花成泥不须扫，明朝更访桃源老。政成兴足告即归，门前便是家山道。
巴江上峡重复重，阳台碧峭十二峰。荆王猎时逢暮雨，夜卧高丘梦神女。轻红流烟湿艳姿，行云飞去明星稀。目极魂断望不见，猿啼三声泪滴衣。
莫天寒风悲屑屑，啼鸟遶树泉水噎。行路解鞍投古陵，苍苍隔山见微月。鸮鸣犬吠霜烟昏，开囊拂巾对盘飧。人生穷达感知己，明日投君申片言。
九月匈奴杀边将，汉军全没辽水上。万里无人收白骨，家家城下招魂葬。妇人依倚子与夫，同居贫贱心亦舒。夫死战场子在腹，妾身虽存如昼烛。
皎皎白纻白且鲜，将作春衣称少年。裁缝长短不能定，自持刀尺向姑前。复恐兰膏污纤指，常遣傍人收堕珥。衣裳著时寒食下，还把玉鞭鞭白马。
老农家贫在山住，耕种山田三四亩。苗疏税多不得食，输入官仓化为土。岁暮锄犂傍空室，呼儿登山收橡实。西江贾客珠百斛，船中养犬长食肉。
织素缝衣独苦辛，远因回使寄征人。官家亦自寄衣去，贵从妾手著君身。高堂姑老无侍子，不得自到边城里。殷勤为看初著时，征夫身上宜不宜。
戏马台南山簇簇，山边饮酒歌别曲。行人醉后起登车，席上回尊劝僮仆。青天漫漫覆长路，远游无家安得住。愿君到处自题名，他日知君从此去。
秋天如水夜未央，天汉东西月色光。愁人不寐畏枕席，暗虫唧唧遶我傍。荒城为村无更声，起看北斗天未明。白露满田风袅袅，千声万声鹖鸟鸣。
莲叶团团杏花拆，长江鲤鱼鬐鬣赤。念君少年弃亲戚，千里万里独为客。谁言远别心不易，天星坠地能为石。几时断得城南陌，勿使居人有行役。
青天荡荡高且虚，上有白日无根株。流光暂出还入地，使我年少不须臾。与君相逢勿寂寞，衰老不复如今乐。玉卮盛酒置君前，再拜愿君千万年。
古瑟在匣谁复识，玉柱颠倒朱丝黑。千年曲谱不分明，乐府无人传正声。秋虫暗穿尘作色，腹中不辨工人名。几时天下复古乐，此瑟还奏云门曲。
盛德雄名远近知，功高先乞守藩维。衔恩暂遣分龙节，署敕还同在凤池。天子亲临楼上送，朝官齐出道傍辞。明年塞北清蕃落，应建生祠请立碑。
外郎直罢无馀事，埽洒书堂试药炉。门巷不教当要闹，诗篇转觉足工夫。月明台上唯僧到，夜静坊中有酒沽。朝省入频闲日少，可能同作旧游无。
早闻声价满京城，头白江湖放旷情。讲易自传新注义，题诗不著旧官名。近移马迹山前住，多向牛头寺里行。天子如今议封禅，应将束帛请先生。
不曾浪出谒公侯，唯向花间水畔游。每著新衣看药灶，多收古器在书楼。有官祗作山人老，平地能开洞穴幽。自领闲司了无事，得来君处喜相留。
𫘧耳新驹骏得名，司空远自寄书生。乍离华厩移蹄涩，初到贫家举眼惊。每被闲人来借问，多寻古寺独骑行。长思岁旦沙堤上，得从鸣珂傍火城。
相看头白来城阙，却忆漳溪旧往还。今体诗中偏出格，常参官里每同班。街西借宅多临水，马上逢人亦说山。芸阁水曹虽最冷，与君长喜得身闲。
十年人咏好诗章，今日成名出举场。归去唯将新诰牒，后来争取旧衣裳。山桥晓上芭蕉暗，水店晴看芋草黄。乡里亲情相见日，一时携酒贺高堂。
鼓声初动未闻鸡，羸马街中踏冻泥。烛暗有时冲石柱，雪深无处认沙堤。常参班里人犹少，待漏房前月欲西。凤阙星郎离去远，合门开日入还齐。
转觉人间无气味，常因身外省因缘。经过独爱游山客，计校唯求买药钱。重作学官闲尽日，一离江坞病多年。吟君钓客词中说，便欲南归榜小船。
自到王城得几年，巴童蜀马共随缘。两朝侍从当时贵，五字声名远处传。旧住红楼通内院，新承墨诏赐斋钱。闲房暂喜居相近，还得陪师坐竹边。
白发如今欲满头，从来百事尽应休。祗于触目须防病，不拟将心更养愁。下药远求新熟酒，看山多上最高楼。赖君同在京城住，每到花前免独游。
起得幽亭景复新，碧莎地上更无尘。琴书著尽犹嫌少，松竹栽多亦称贫。药酒欲开期好客，朝衣暂脱见闲身。成名同日官连署，此处经过有几人。
应得烟霞出俗心，茅山道士共追寻。闲怜鹤貌偏能画，暗辨桐声自作琴。长啸每来松下坐，新诗堪向雪中吟。征南幕里多宾客，君独相知最校深。
东风节气近清明，车马争来满禁城。二十八人初上牒，百千万里尽传名。谁家不借花园看，在处多将酒器行。共贺春司能鉴识，今年定合有公卿。
白笏朱衫年少时，久登班列会朝仪。贮财不省关身用，行义唯愁被众知。藏得宝刀求主带，调成骏马乞人骑。未曾相识多闻说，遥望长如白玉枝。
自小信成疏懒性，人间事事总无功。别从仙客求方法，时到僧家问苦空。老大登朝如梦里，贫穷作活似村中。未能即便休官去，惭愧南山采药翁。
头白新年六十馀，近闻生计转空虚。久为博士谁能识，自到长安赁舍居。骑马出随寻寺客，呼儿散写乞钱书。古来贤哲皆如此，应是才高与众疏。
云水东南两月程，贪归庆节马蹄轻。春桥欲醉攀花别，野路闲吟触雨行。诗价已高犹失意，礼司曾赏会成名。旧山风月知应好，莫向秋时不到京。
早在山东声价远，曾将顺策佐嫖姚。赋来诗句无闲语，老去官班未在朝。身屈祗闻词客说，家贫多见野僧招。独从书阁归时晚，春水渠边看柳条。
曾是先皇殿上臣，丹砂久服不成真。常骑马在嘶空枥，自作书留别故人。诗句遍传天下口，朝衣偏送地中身。最悲昨日同游处，看却春风树树新。
老著青衫为楚宰，平生志业有谁知。家僮从去愁行远，县吏迎来怪到迟。定访玉泉幽院宿，应过碧涧早茶时。向南渐渐云山好，一路唯闻唱竹枝。
缑山领印知公奏，才称同时尽不如。奉使贺成登册礼，陪班看出降恩书。去回在路秋尘里，受诏辞归晓漏初。早晚得为朝署拜，闲坊买宅作邻居。
早得声名年尚少，寻常志气出风尘。文场继续成三代，家族辉华在一身。幼子见生才满月，选书知写未呈人。送君帐下衣裳白，数尺坟头柏树新。
篱落荒凉僮仆饥，乐游原上住多时。蹇驴放饱骑将出，秋卷装成寄与谁。拄杖傍田寻野菜，封书乞米趁时炊。姓名未上登科记，身屈惟应内史知。
年状皆齐初有髭，鹊山漳水每追随。使君座下朝听易，处士庭中夜会诗。新作句成相借问，闲求义尽共寻思。经今三十馀年事，却说还同昨日时。
长安寺里多时住，虽守卑官不苦贫。作活每常嫌费力，移居祗是贵容身。初开井浅偏宜树，渐觉街闲省踏尘。更喜往还相去近，门前减却送书人。
诗名往日动长安，首首人家卷里看。西学已行秦博士，南宫新拜汉郎官。得钱祗了还书铺，借宅常时事药栏。今去岐州生计薄，移居偏近陇头寒。
闻君久卧在云间，为佐嫖姚未得还。新阶茆庐招隐逸，独骑骢马入深山。九灵洞口行应到，五粒松枝醉亦攀。明日珂声出城去，家僮不复埽柴关。
年过五十到南宫，章句无名荷至公。黄纸开呈相府后，朱衣引入谢班中。诸曹纵许为仙侣，群吏多嫌是老翁。最幸紫薇郎见爱，独称官与古人同。
官为本府当身荣，因得还乡任野情。自废田园今作主，每逢耆老不呼名。旧游寺里僧应识，新别桥边树已成。公事况闲诗更好，将随相逐上山行。
平生志业独相知，早结云山老去期。初作学官常共宿，晚登朝列暂同时。闲来各数经过地，醉后齐吟唱和诗。今日春风花满宅，入门行哭见灵帷。
年少才高求自展，将身万里赴军门。辟书远到开呈客，公服新成著谢恩。驿舫过江分白堠，戍亭当岭见红旛。海花蛮草连冬有，行处无家不满园。
画得江城登望处，寄来今日到长安。乍惊物色从诗出，更想工人下手难。将展书堂偏觉好，每来朝客尽求看。见君向此闲吟意，肯恨当时作外官。
当年胆略已纵横，每见妖星气不平。身贵早登龙尾道，功高自破鹿头城。寻常得对论边事，委曲承恩掌内兵。会取安西将报国，凌烟阁上大书名。
塞上如今无战尘，汉家公主出和亲。邑司犹属宗卿寺，册号还同虏帐人。九姓旗旛先引路，一生衣服尽随身。毡城南望无回日，空见沙蓬水柳春。
朝光瑞气满宫楼，彩纛鱼龙四面稠。廊下御厨分冷食，殿前香骑逐飞球。千官尽醉犹教坐，百戏皆呈未放休。共喜拜恩侵夜出，金吾不敢问行由。
城阙沈沈向晓寒，恩当令节赐馀欢。瑞烟深处开三殿，春雨微时引百官。宝树楼前分绣幕，彩花廊下暎华栏。宫筵戏乐年年别，已得三回对御看。
仙果人间都未有，今朝忽见下天门。捧盘小吏初宣敕，当殿群臣共拜恩。日色遥分门下坐，露香才出禁中园。每年重此先偏待，愿得千春奉至尊。
日观东峰幽客住，竹巾藤带亦逢迎。暗修黄箓无人见，深种胡麻共犬行。洞里仙家常独往，壶中灵药自为名。春泉四面遶茅屋，日日唯闻杵臼声。
圣朝偏重大司空，人咏元和第一功。拥节高临汉水上，题诗远入舜城中。共惊向老多年别，更忆登科旧日同。谁不望归丞相府，江边杨柳又秋风。
别离已久犹为郡，闲向春风倒酒缾。送客特过沙口堰，看花多上水心亭。晓来江气连城白，雨后山光满郭青。到此诗情应更远，醉中高咏有谁听。
衔命南来会郡堂，却思朝里接班行。才雄犹是山城守，道薄初为水部郎。选胜相留开客馆，寻幽更引到僧房。明朝从此辞君去，独出商关路渐长。
勋名尽得国家传，退狎琴僧与酒仙。还带郡符经几处，暂辞台座已三年。留司未到龙楼下，拜表长怀玉案前。秋日出城伊水好，领谁相逐上闲船。
扰扰人间是与非，官闲自觉省心机。六行班里身常下，九列符中事亦稀。市客惯曾赊贱药，家僮惊见著新衣。君今独得居山乐，应喜多时未办归。
知君本是烟霞客，被荐因来城阙间。世业偏临七里濑，仙游多在四明山。早闻诗句传人遍，新得科名到处闲。惆怅灞亭相送去，云中琪树不同攀。
昆仑家住海中州，蛮客将来汉地游。言语解教秦吉了，波涛初过郁林洲。金环欲落曾穿耳，螺髻长卷不裹头。自爱肌肤黑如漆，行时半脱木绵裘。
仙郎白首未归朝，应为苍生领六条。惠化州人尽清净，高情野鹤与逍遥。竹间虚馆无朝讼，山畔青田长夏苗。终日政声长独坐，开门长望浙江潮。
圣朝选将持符节，内使宣时百辟听。海北蛮夷来舞蹈，岭南封管送图经。白鹇飞遶迎官舫，红槿开当䜩客亭。此处莫言多瘴疠，天边看取老人星。
正初天子亲郊礼，诏摄将军领卫兵。斜带银刀入黄道，先随玉辂到青城。坛边不在千官位，仗外唯闻再拜声。共喜与君逢此日，病中无计得随行。
朝廷重寄在关东，共说从前选上公。勋业新城大梁镇，恩荣更守洛阳宫。行香暂出天桥上，巡礼常过禁殿中。每领群臣拜章庆，半开门仗日曈曈。
岁朝园寝遣公卿，学省班中亦摄行。身逐陵官齐再拜，手持木铎叩三声。寒更报点来山殿，晓炬分行照柏城。却下龙门看渐远，金峰高处日微明。
能将直道历荣班，事著元和实录间。三表自陈辞北阙，一家相送入南山。买来侍女教人嫁，赐得朝衣在箧闲。宅近青山高静处，时归林下暂开关。
相印暂离临远镇，掖垣出守复同时。一行已作三年别，两处空传七字诗。越地江山应共见，秦天风月不相知。人间聚散真难料，莫叹平生信所之。
三朝出入紫微臣，头白金章未在身。登第早年同座主，题诗今日是州人。阊门柳色烟中远，茂苑莺声雨后新。此处吟诗向山寺，知君忘却曲江春。
赫赫声名三十春，高情人独出埃尘。病辞省闼归闲地，恩许宫曹作上宾。诗里难同相得伴，酒边多见自由身。老人也拟休官去，便是君家池上人。
辞荣恋阙未还乡，修养年多气力强。半俸归烧伏火药，全家解说养生方。特承恩诏新开戟，每见公卿不下床。竹树晴深寒院静，长悬石磬在虚廊。
京城在处闲人少，唯共君行并马蹄。更和诗篇名最出，时倾杯酒户常齐。同趋阙下听钟漏，独向军前闻鼓鼙。今日春明门外别，更无因得到街西。
西来将相位兼雄，不与诸君觐礼同。早变山东知顺命，新收济上立殊功。朝官叙谒趋门外，恩使喧迎满路中。阊阖晓开铜漏静，身当受册大明宫。
由来自是烟霞客，早已闻名诗酒间。天阙因将贺表到，家乡新著赐衣远。常吟卷里新酬句，自话湖中旧住山。吴越主人偏爱重，多应不肯放君闲。
玉阳峰下学长生，玉洞仙中已有名。独戴熊须冠暂出，唯将鹤尾扇同行。炼成云母休炊爨，已得雷公当吏兵。却到瑶坛上头宿，应闻空里步虚声。
词客南行宠命新，潇湘郡入曲江津。山幽自足探微处，俗朴应无争竞人。郭外相连排殿阁，市中多半用金银。知君不作家私计，迁日还同到日贫。
渐觉近来筋力少，难堪今日在风尘。谁能借问功名事，祗自扶持老病身。贵得药资将助道，肯嫌家计不如人。洞庭已置新居处，归去安期与作邻。
师住稽亭高处寺，斜廊曲阁倚云开。山门十里松间入，泉涧三重洞里来。名岳寻游今已遍，家城礼谒便应回。旧房到日闲吟后，林下还登说法台。
曾成赵北归朝计，因拜王门最好官。为郡暂辞双凤阙，全家远过九龙滩。山乡祗有输蕉户，水镇应多养鸭栏。地僻寻常来客少，刺桐花发共谁看。
久持刑宪声名远，好是中朝正直臣。赤县上来应足事，青山老去未离身。常思从省连归马，乍觉同班少旧人。遥爱南桥秋日晚，雨边杨柳映天津。
转转无成到白头，人间举眼尽堪愁。此生已是蹉跎去，每事应从卤莽休。虽作闲官少拘束，难逢胜景可淹留。君归与访移家处，若个峰头最较幽。
南康太守负才豪，五十如今未拥旄。早得一人知姓字，常闻三事说功劳。月明渡口漳江静，云散城头赣石高。郡政已成秋思远，闲吟应不问官曹。
京城南去鄱阳远，风月悠悠别思劳。三领郡符新寄重，再登科第旧名高。去程江上多看堠，迎吏船中亦带刀。到日更行清静化，春田应不见蓬蒿。
城里无人得实年，衣襟常带臭黄烟。楼中赊酒唯留药，洞里争棋不赌钱。闻客语声知贵贱，持花歌咏似狂颠。寻常行处皆逢见，世上多疑是谪仙。
与君学省同官处，常日相随说道情。新作陆浑山县长，早知三礼甲科名。郭中时有仙人住，城内应多药草生。公事稀疏来客少，无妨著屐独闲行。
旧年同是水曹郎，各罢鱼符自楚乡。重著青衫承诏命，齐趋紫殿异班行。别来同说经过事，老去相传补养方。忆得当时亦连步，如今独在读书堂。
心同野鹤与尘远，诗似冰壶见底清。府县同趋昨日事，升沈不改故人情。上阳春晚萧萧雨，洛水寒来夜夜声。自叹独为折腰吏，可怜騘马路傍行。
云岛茫茫天畔微，向东万里一帆飞。久为侍子承恩重，今佐使臣衔命归。通海便应将国信，到家犹自著朝衣。从前此去人无数，光彩如君定是稀。
中外兼权社稷臣，千官齐出拜行尘。再调公鼎勋庸盛，三受兵符宠命新。商路雪开旗斾展，楚堤梅发驿亭春。襄阳风景由来好，重与江山作主人。
由来勋业属英雄，兄弟连营列位同。先入贼城擒首恶，尽封筦库让元公。旌幢独继家声外，竹帛新添国史中。天子新收秦陇地，故教移镇古扶风。
早知内诏过先辈，蹭蹬江南百事疏。湓浦成中为上佐，炉峰寺后著幽居。偏依仙法多求药，长共僧游不读书。三省比来名望重，肯容君去乐樵渔。
羡君东去见残梅，惟有王孙独未回。吴苑夕阳明古堞，越宫春草上高台。波生野水雁初下，风满驿楼潮欲来。试问渔舟看雪浪，几多江燕荇花开。
银泥裙暎锦障泥，画舸停桡马簇蹄。清管曲终鹦鹉语，红旗影动薄寒嘶。渐消酒色朱颜浅，欲话离情翠黛低。莫忘使君吟咏处，女坟湖北武丘西。
早入公门到夜归，不因寒食少闲时。颠狂遶树猿离锁，踊跃缘冈马断羁。酒污衣裳从客笑，醉饶言语觅花知。老来自喜常无事，仰面西园得咏诗。
越地缯纱纹样新，远封来寄学曹人。便令裁制为时服，顿觉光荣上病身。应念此官同弃置，独能相贺更殷勤。三千里外无由见，海上东风又一春。
端坐吟诗忘忍饥，万人中觅似君稀。门连野水风长到，驴放秋原夜不归。日煖剩收新落叶，天寒更著旧生衣。曲江亭上频频见，为爱鸬鹚雨里飞。
昨日之日不可追，今日之日须臾期。如此如此复如此，壮心死尽生鬓丝。秋风落叶客肠断，不办斗酒开愁眉。贤名圣行甚辛苦，周公孔子徒自欺。
天下薄夫苦耽酒，玉川先生也耽酒。薄夫有钱恣张乐，先生无钱养恬漠。有钱无钱俱可怜，百年骤过如流川。平生心事消散尽，天上白日悠悠悬。
上帝板板主何物，日车劫劫西向没。自古贤圣无奈何，道行不得皆白骨。白骨土化鬼入泉，生人莫负平生年。何时出得禁酒国，满瓮酿酒曝背眠。
垂杨叶老莺哺儿，残丝欲断黄蜂归。绿鬓年少金钗客，缥粉壶中沈琥珀。花台欲暮春辞去，落花起作回风舞。榆荚相催不知数，沈郎青钱夹城路。
黑云压城城欲摧，甲光向日金鳞开。角声满天秋色里，塞上燕脂凝夜紫。半卷红旗临易水，霜重鼓寒声不起。报君黄金台上意，提携玉龙为君死。
老兔寒蟾泣天色，云楼半开壁斜白。玉轮轧露湿团光，鸾珮相逢桂香陌。黄尘清水三山下，更变千年如走马。遥望齐州九点烟，一泓海水杯中泻。
上楼迎春新春归，暗黄著柳宫漏迟。薄薄淡霭弄野姿，寒绿幽风生短丝。锦床晓卧玉肌冷，露脸未开对朝暝。官街柳带不堪折，早晚菖蒲胜绾结。
桐风惊心壮士苦，衰灯络纬啼寒素。谁看青简一编书，不遣花虫粉空蠹。思牵今夜肠应直，雨冷香魂吊书客。秋坟鬼唱鲍家诗，恨血千年土中碧。
洞庭明月一千里，凉风雁啼天在水。九节菖蒲石上死，湘神弹琴迎帝子。山头老桂吹古香，雌龙怨吟寒水光。沙浦走鱼白石郎，闲取真珠掷龙堂。
筠竹千年老不死，长伴秦娥盖湘水。蛮娘吟弄满寒空，九山静绿泪花红。离鸾别凤烟梧中，巫云蜀雨遥相通。幽愁秋气上青枫，凉夜波间吟古龙。
长眉越沙采兰若，桂叶水葓春漠漠。横船醉眠白昼闲，渡口梅风歌扇薄。燕钗玉股照青渠，越王娇郎小字书。蜀纸封巾报云鬓，晚漏壶中水淋尽。
蝶栖石竹银交关，水凝绿鸭瑠璃钱。团回六曲抱膏兰，将鬟镜上掷金蝉。沈香火暖茱萸烟，酒觥绾带新承懽。月风吹露屏外寒，城上乌啼楚女眠。
奚骑黄铜连锁甲，罗旗香干金画叶。中军留醉河阳城，娇嘶紫燕踏花行。春营骑将如红玉，走马捎鞭上空绿。女垣素月角咿咿，牙帐未开分锦衣。
依依宜织江雨空，雨中六月兰台风。博罗老仙时出洞，千岁石床啼鬼工。蛇毒浓凝洞堂湿，江鱼不食衔沙立。欲剪箱中一尺天，吴娥莫道吴刀涩。
觞酣出座东方高，腰横半解星劳劳。柳苑鸦啼公主醉，薄露压花蕙园气。玉转湿丝牵晓水，熟粉生香琅玕紫。夜饮朝眠断无事，楚罗之帏卧皇子。
江中绿雾起凉波，天上叠𪩘红嵯峨。水风浦云生老竹，渚暝蒲帆如一幅。鲈鱼千头酒百斛，酒中倒卧南山绿。吴歈越吟未终曲，江上团团帖寒玉。
一方黑照三方紫，黄河冰合鱼龙死。三尺木皮断文理，百石强车上河水。霜花草上大如钱，挥刀不入迷蒙天。争瀯海水飞凌喧，山瀑无声玉虹悬。
巫山小女隔云别，春风松花山上发。绿盖独穿香径归，白马花竿前孑孑。蜀江风澹水如罗，堕兰谁泛相经过。南山桂树为君死，云衫浅污红脂花。
丁丁海女弄金环，雀钗翘揭双翅关。六宫不语一生闲，高悬银榜照青山。长眉凝绿几千年，清凉堪老镜中鸾。秋肌稍觉玉衣寒，空光帖妥水如天。
白狐向月号山风，秋寒扫云留碧空。玉烟青湿白如幢，银湾晓转流天东。溪汀眠鹭梦征鸿，轻涟不语细游溶。层岫回岑复叠龙，苦篁对客吟歌筒。
玉罂泣水桐花井，蒨丝沈水如云影。美人懒态燕脂愁，春梭抛掷鸣高楼。彩线结茸背复叠，白袷玉郎寄桃叶。为君挑鸾作腰绶，愿君处处宜春酒。
蛇子蛇孙鳞蜿蜿，新香几粒洪厓饭。绿波浸叶满浓光，细束龙髯铰刀剪。主人壁上铺州图，主人堂前多俗儒。月明白露秋泪滴，石笋溪云肯寄书。
鸦翎羽箭山桑弓，仰天射落衔芦鸿。麻衣黑肥冲北风，带酒日晚歌田中。男儿屈穷心不穷，枯荣不等嗔天公。寒风又变为春柳，条条看即烟蒙蒙。
方领蕙带折角巾，杜若已老兰苕春。南山削秀蓝玉合，小雨归去飞凉云。熟杏暖香梨叶老，草梢竹栅锁池痕。郑公乡老开酒尊，坐泛楚奏吟招魂。
芳蹊密影成花洞，柳结浓烟花带重。蟾蜍碾玉挂明弓，捍拨装金打仙凤。宝枕垂云选春梦，钿合碧寒龙脑冻。阿侯系锦觅周郎，凭仗东风好相送。
昆仑使者无消息，茂陵烟树生愁色。金盘玉露自淋漓，元气茫茫收不得。麒麟背上石文裂，虬龙鳞下红枝折。何处偏伤万国心，中天夜久高明月。
嫩叶怜芳抱新蕊，泣露枝枝滴夭泪。粉窗香咽颓晓云，锦堆花密藏春睡。恋屏孔雀摇金尾，莺舌分明呼婢子。冰洞寒龙半匣水，一只商鸾逐烟起。
芳草落花如锦地，二十长游醉乡里。红缨不动白马骄，垂柳金丝香拂水。吴娥未笑花不开，绿鬓耸堕兰云起。陆郎倚醉牵罗袂，夺得宝钗金翡翠。
重吟前日他生句，岂料逾旬便隔生。会拟一来身塔下，无因共绕寺廊竹。紫毫飞札看犹湿，黄字新诗和未成。纵使得如羊叔子，不闻兼记旧交情。
谢傅堂前音乐和，狗儿吹笛胆娘歌。花园欲盛千场饮，水阁初成百度过。醉摘樱桃投小玉，懒梳丛鬓舞曹婆。再来门馆唯相吊，风落秋池红叶多。
谢公最小偏怜女，嫁与黔娄百事乖。顾我无衣搜画箧，泥他沽酒拔金钗。野蔬充膳甘长藿，落叶添薪仰古槐。今日俸钱过十万，与君营奠复营斋。
昔日戏言身后意，今朝皆到眼前来。衣裳已施行看尽，针线犹存未忍开。尚想旧情怜婢仆，也曾因梦送钱财。诚知此恨人人有，贫贱夫妻百事哀。
闲坐悲君亦自悲，百年都是几多时。邓攸无子寻知命，潘岳悼亡犹费词。同穴窅冥何所望，他生缘会更难期。唯将终夜长开眼，报荅平生未展眉。
头白夫妻分无子，谁令兰梦感衰翁。三声啼妇卧床上，一寸断肠埋土中。蜩甲暗枯秋叶坠，燕雏新去夜巢空。情知此恨人皆有，应与暮年心不同。
前年科第偏年少，未解知羞最爱狂。九陌争驰好鞍马，八人同著彩衣裳。自言行乐朝朝是，岂料浮生渐渐忙。赖得官闲且疏散，到君花下忆诸郎。
野人自爱幽栖所，近对长松远是山。尽日望云心不系，有时看月夜方闲。壶中天地乾坤外，梦里身名旦暮间。辽海若思千岁鹤，且留城市会飞还。
蘂珠宫殿经微雨，草树无尘耀眼光。白日当空天气暖，好风飘树柳阴凉。蜂怜宿露攒芳久，燕得新泥拂户忙。时节催年春不住，武陵花谢忆诸郎。
山前古寺临长道，来往淹留为爱山。双燕营巢始西别，百花成子又东还。暝驱羸马频看堠，晓听鸣鸡欲度关。羞见窦师无外役，竹窗依旧老身闲。
野人性僻穷深僻，芸署官闲不似官。万里洞中朝玉帝，九光霞外宿天坛。洪涟浩渺东溟曙，白日低回上境寒。因为南昌检仙籍，马君家世奉还丹。
帝城寒尽临寒食，骆谷春深未有春。才见岭头云似盖，已惊岩下雪如尘。千峰笋石千株玉，万树松萝万朵银。飞鸟不飞猿不动，青骢御史上南秦。
嘉陵江岸驿楼中，江在楼前月在空。月色满床兼满地，江声如鼓复如风。诚知远近皆三五，但恐阴晴有异同。万一帝乡还洁白，几人潜傍杏园东。
司马子微坛上头，与君深结白云俦。尚平村落拟连买，王屋山泉为别游。各待陆浑求一尉，共资三径便同休。那知今日蜀门路，带月夜行缘问囚。
莫怪逢君泪每盈，仲由多感有深情。陆家幼女托良婿，阮氏诸房无外生。顾我自伤为弟拙，念渠能继事姑名。别时何处最肠断，日暮渭阳驱马行。
同年同拜校书郎，触处潜行烂熳狂。共占花园争赵辟，竞添钱贯定秋娘。七年浮世皆经眼，八月闲宵忽并床。语到欲明欢又泣，傍人相笑两相伤。
想到江陵无一事，酒杯书卷缀新文。紫芽嫩茗和枝采，朱橘香苞数瓣分。暇日上山狂逐鹿，凌晨过寺饱看云。算缗草诏终须解，不敢将心远羡君。
嶓冢去年寻漾水，襄阳今日渡江𣸣。山遥远树才成点，浦静沈碑欲辨文。万里朝宗诚可羡，百川流入渺难分。鲵鲸归穴东溟溢，又作波涛随伍员。
一年秋半月偏深，况就烟霄极赏心。金凤台前波漾漾，玉钩帘下影沈沈。宴移明处清兰路，歌待新词促翰林。何意枚皋正承诏，瞥然尘念到江阴。
紫河变炼红霞散，翠液煎研碧玉英。金籍真人天上合，盐车病骥轭前惊。愁肠欲转蛟龙吼，醉眼初开日月明。唯有思君治不得，膏销雪尽意还生。
高墉行马接通湖，巨壑藏舟感大夫。尘壁暗埋悲旧札，风帘吹断落残珠。烟波漾日侵𬯎岸，狐兔奔丛拂坐隅。唯有满园桃李下，膺门偏拜阮元瑜。
桃叶成阴燕引雏，南风吹浪飐樯乌。瘴云拂地黄梅雨，明月满帆青草湖。迢递旅魂归去远，颠狂酒兴病来孤。知君兄弟怜诗句，遍为姑将恼大巫。
惠和坊里当时别，岂料江陵送上船。鹏翼张风期万里，马头无角已三年。甘将泥尾随龟后，尚有云心在鹤前。若见中丞忽相问，为言腰折气冲天。
近来逢酒便高歌，醉舞诗狂渐欲魔。五斗解酲犹恨少，十分飞盏未嫌多。眼前雠敌都休问，身外功名一任他。死是等闲生也得，拟将何事奈吾何。
莫将心事厌长沙，云到何方不是家。酒熟𫗦糟学渔父，饭来开口似神鸦。竹枝待凤千茎直，柳树迎风一向斜。总被天公霑雨露，等头成长尽生涯。
霆轰电烻数声频，不奈狂夫不藉身。纵使被雷烧作烬，宁殊埋骨飏为尘。得成蝴蝶寻花树，傥化江鱼掉锦鳞。必若乖龙在诸处，何须惊动自来人。
安得心源处处安，何劳终日望林峦。玉英惟向火中冷，莲叶元来水上干。宁戚饭牛图底事，陆通歌凤也无端。孙登不语启期乐，各自当情各自欢。
三十年来世上行，也曾狂走趁浮名。两回左降须知命，数度登朝何处荣。乞我杯中松叶满，遮渠肘上柳枝生。他时定葬烧缸地，卖与人家得酒盛。
枕截文琼珠缀篇，野人酬赠壁州鞭。用长时节君须策，泥醉风云我要眠。歌眄彩霞临药灶，执陪仙仗引炉烟。张骞却上知何日，随会归期在此年。
谢公愁思眇天涯，蜡屐登高为菊花。贵重近臣光绮席，笑怜从事落乌纱。萸房暗绽红珠朵，茗椀寒供白露芽。咏碎龙山归去号，马奔流电妓奔车。
越州都在浙河湾，尘土消沈景象闲。百里油盆镜湖水，千峰钿朵会稽山。军城楼阁随高下，禹庙烟霞自往还。想得玉郎乘画舸，几回明月坠云间。
轻风略略柳欣欣，晴色空蒙远似尘。斗柄未回犹带闰，江痕潜上已生春。兰成宅里寻枯树，宋玉亭前别故人。心断洛阳三两处，窈娘堤抱古天津。
泪霑双袖血成文，不为悲身为别君。望鹤眼穿期海外，待乌头白老江𣸣。遥看逆浪愁翻雪，渐失征帆错认云。欲识九回肠断处，浔阳流水逐条分。
谢傅知怜景气新，许寻高寺望江春。龙文远水吞平岸，羊角轻风旋细尘。山茗粉含鹰觜嫩，海榴红绽锦窼匀。归来笑问诸从事，占得闲行有几人。
谢公恣纵颠狂掾，触处闲行许自由。举板支颐对山色，当筵吹帽落台头。贪缘稽首他方佛，无暇精心满县囚。莫责寻常吐茵吏，书囊赤白报君侯。
款款春风澹澹云，柳枝低作翠栊裙。梅含鸡舌兼红气，江弄琼花散绿纹。带雾山莺啼尚小，穿沙芦笋叶才分。今朝何事偏相觅，撩乱芳情最是君。
襄阳楼下树阴成，荷叶如钱水面平。拂水柳花千万点，隔林莺舌两三声。有时水畔看云立，每日楼前信马行。早晚暂教王粲上，庾公应待月分明。
空阔长江碍铁围，高低行树倚岩扉。穿廊玉涧喷红旭，踊塔金轮拆翠微。草引风轻驯虎睡，洞驱云入毒龙归。他生莫忘灵山别，满壁人名后会稀。
明公莫讶容州远，一路潇湘景气浓。斑竹初成二妃庙，碧莲遥耸九疑峰。禁林闻道长倾凤，池水那能久滞龙。自叹风波去无极，不知何日又相逢。
卢师深话出家由，剃尽心花始剃头。马哭青山别车匿，鹊飞螺髻见罗睺。还来旧日经过处，似隔前身梦寐游。为向八龙兄弟说，他生缘会此生休。
醉迷狂象别吾师，梦觉观空始自悲。尽日笙歌人散后，满江风雨独醒时。心超几地行无处，云到何天住有期。顿见佛光身上出，已蒙衣内缀摩尼。
殷勤夏口阮元瑜，二十年前旧饮徒。最爱轻欺杏园客，也曾辜负酒家胡。些些风景闲犹在，事事颠狂老渐无。今日头盘三两掷，翠娥潜笑白髭须。
凤有高梧鹤有松，偶来江外寄行踪。花枝满院空啼鸟，尘榻无人忆卧龙。心想夜闲唯足梦，眼看春尽不相逢。何时最是思君处，月入斜窗晓寺钟。
万里长鸣望蜀门，病身犹带旧疮痕。遥看云路心空在，久服盐车力渐烦。尚有高悬双镜眼，何由并驾两朱轓。唯应夜识深山道，忽遇君侯一报恩。
韦门同是旧亲宾，独恨潘床簟有尘。十里花谿锦城丽，五年沙尾白头新。倅戎何事劳专席，老掾甘心逐众人。却待文星上天去，少分光影照沈沦。
为我殷勤卢子蒙，近来无复昔时同。懒成积疹推难动，禅尽狂心炼到空。老爱早眠虚夜月，病妨杯酒负春风。唯公两弟闲相访，往往潸然一望公。
未面西川张校书，书来稠叠颇相于。我闻声价金应敌，众道风姿玉不如。远处从人须谨慎，少年为事要舒徐。劝君便是酬君爱，莫比寻常赠鲤鱼。
处处侯门可曳裙，人人争事蜀尚书。摩天气直山曾拔，澈底心清水共虚。鹏翼已翻君好去，乌头未变我何如。殷勤为话深相感，不学冯谖待食鱼。
卫瓘诸孙卫玠珍，可怜雏凤好青春。解拈玉叶排新句，认得金环识旧身。十岁佩觿娇稚子，八行飞札老成人。杨公莫讶清无业，家有骊珠不复贫。
泉溜才通疑夜磬，烧烟馀暖有春泥。千层玉帐铺松盖，五出银区印虎蹄。暗落金乌山渐黑，深埋粉堠路浑迷。心知魏阙无多地，十二琼楼百里西。
忆昔分襟童子郎，白头抛掷又他乡。三千里外巴南恨，二十年前城里狂。宁氏舅甥俱寂寞，荀家兄弟半沦亡。泪因生别兼怀旧，回首江山欲万行。
新政县前逢月夜，嘉陵江底看星辰。已闻城上三更鼓，不见心中一个人。须鬓暗添巴路雪，衣裳无复帝乡尘。曾沾几许名兼利，劳动生涯涉苦辛。
渠江明净峡逶迤，船到明滩拽𥮘迟。橹窡动摇妨作梦，巴童指点笑吟诗。畬馀宿麦黄山腹，日背残花白水湄。物色可怜心莫恨，此行都是独行时。
雨滞更愁南瘴毒，月明兼喜北风凉。古城楼影横空馆，湿地虫声遶暗廊。萤火乱飞秋已近，星辰早没夜初长。孩提万里何时见，狼籍家书满卧床。
红树蝉声满夕阳，白头相送倍相伤。老嗟去日光阴促，病觉今年昼夜长。顾我亲情皆远道，念君兄弟欲他乡。红旗满眼襄州路，此别泪流千万行。
西江流水到江州，闻道分成九道流。我滴两行相忆泪，遣君何处遣人求。除非入海无由住，纵使逢滩未拟休。会向伍员潮上见，气充顽石报心雠。
病瘴年深浑秃尽，那能胜置角头巾。暗梳蓬发羞临镜，私戴莲花耻见人。白发过于冠色白，银钉少校颔中银。我身四十犹如此，何况吾兄六十身。
闻君西省重徘徊，秘阁书房次第开。壁记欲题三漏合，吏人惊问十年来。经排蠹简怜初校，芸长陈根识旧栽。司马见诗心最苦，满身蚊蚋哭烟埃。
旧与杨郎在帝城，搜天斡地觅诗情。曾因并句甘称小，不为论年便唤兄。刮骨直穿由苦鬬，梦肠翻出暂闲行。因君投赠还相和，老去那能竞底名。
鹦心明黠雀幽蒙，何事相将尽入笼。君避海鲸惊浪里，我随巴蟒瘴烟中。千山塞路音书绝，两地知春历日同。一树梅花数升酒，醉寻江岸哭东风。
三千里外巴虵穴，四十年来司马官。瘴色满身治不尽，疮痕刮骨洗应难。常甘人向衰容薄，独讶君将旧眼看。前日诗中高盖字，至今唇舌遍长安。
湓城万里隔巴庸，纻薄绨轻共一封。腰带定知今瘦小，衣衫难作远裁缝。唯愁书到炎凉变，忽见诗来意绪浓。春草绿茸云色白，想君骑马好仪容。
昔年我见杯中渡，今日人言鹤上逢。两虎定随千岁鹿，双林添作几株松。方瞳应是新烧药，短脚知缘旧施舂。欲请僧繇远相画，苦愁频变本形容。
茅檐屋舍竹篱州，虎怕偏蹄虵两头。暗蛊有时迷酒影，浮尘向日似波流。沙含水弩多伤骨，田仰畬刀少用牛。知得共君相见否，近来魂梦转悠悠。
平地才应一顷馀，阁栏都大似巢居。入衙官吏声疑鸟，下峡舟船腹似鱼。市井无钱论尺丈，田畴付火罢耘锄。此中愁杀须甘分，惟惜平生旧著书。
哭鸟昼飞人少见，伥魂夜啸虎行多。满身沙虱无防处，独脚山魈不奈何。甘受鬼神侵骨髓，常忧岐路处风波。南歌未有东西分，敢唱沧浪一字歌。
荒芜满院不能锄，甑有尘埃圃乏蔬。定觉身将囚一种，未知生共死何如。饥摇困尾丧家狗，热暴枯鳞失水鱼。苦境万般君莫问，自怜方寸本来虚。
病煎愁绪转纷纷，百里何由说向君。老去心情随日减，远来书信隔年闻。三冬有电连春雨，九月无霜尽火云。并与巴南终岁热，四时谁道各平分。
前途何在转茫茫，渐老那能不自伤。病为怕风多睡月，起因花药暂扶床。函关气索迷真侣，峡水波翻碍故乡。唯有秋来两行泪，对君新赠远诗章。
天门暗辟玉琤鍧，昼送中枢晓禁清。彤管内人书细腻，金奁御印篆分明。冲街不避将军令，跋敕兼题宰相名。南省郎官谁待诏，与君将向世间行。
忆昔西河县下时，青山憔悴宦名卑。揄扬陶令缘求酒，结托萧娘只在诗。朱紫衣裳浮世重，苍黄岁序长年悲。白头后会知何日，一盏烦君不用辞。
荣辱升沈影与身，世情谁是旧雷陈。唯应鲍叔犹怜我，自保曾参不杀人。山入白楼沙苑暮，潮生沧海野塘春。老逢佳景唯惆怅，两地各伤何限神。
论才赋命不相干，凤有文章雉有冠。羸骨欲销犹被刻，疮痕未没又遭弹。剑头已折藏须盖，丁字虽刚屈莫难。休学州前罗刹石，一生身敌海波澜。
渥洼徒自有权奇，伯乐书名世始知。竞走墙前希得俊，高县日下表无私。都中纸贵流传后，海外金填姓字时。珍重刘繇因首荐，为君送和碧云诗。
蹇驴瘦马尘中伴，紫绶朱衣梦里身。符竹偶因成对岸，文章虚被配为邻。湖翻白浪常看雪，火照红妆不待春。老大那能更争竞，任君投募醉乡人。
经过二郡逢贤牧，聚集诸郎宴老身。清夜漫劳红烛会，白头非是翠娥邻。曾携酒伴无端宿，自入朝行便别春。潦倒微之从不占，未知公议道何人。
州城迥遶拂云堆，镜水稽山满眼来。四面常时对屏障，一家终日在楼台。星河似向檐前落，鼓角惊从地底回。我是玉皇香案吏，谪居犹得住蓬莱。
仙都难画亦难书，暂合登临不合居。绕郭烟岚新雨后，满山楼阁上灯初。人声晓动千门辟，湖色宵涵万象虚。为问西州罗刹岸，涛头冲突近何如。
乐天书内重封到，居敬堂前共读时。四友一为泉路客，三人两咏浙江诗。别无远近皆难见，老减心情自各知。杯酒与他年少隔，不相酬赠欲何之。
闲夜思君坐到明，追寻往事倍伤情。同登科后心相合，初得官时髭未生。二十年来谙世路，三千里外老江城。犹应更有前途在，知向人间何处行。
乐事难逢岁易徂，白头光景莫令孤。弄涛船更曾观否，望市楼还有会无。眼力少将寻案牍，心情且强掷枭卢。孙园虎寺随宜看，不必遥遥羡镜湖。
红尘扰扰日西徂，我兴云心两共孤。暂出已遭千骑拥，故交求见一人无。百篇书判从饶白，八米诗章未伏卢。最笑近来黄叔度，自投名刺占陂湖。
绕郭笙歌夜景徂，稽山迥带月轮孤。休文欲咏心应破，道子虽来画得无。顾我小才同培𪣻，知君险鬬敌都卢。不然岂有姑苏郡，拟著陂塘比镜湖。
近来章奏小年诗，一种成空尽可悲。书得眼昏朱似碧，用来心破发如丝。催身易老缘多事，报主深恩在几时。天遣两家无嗣子，欲将文集与它谁。
莫嗟虚老海壖西，天下风光数会稽。灵泛桥前百里镜，石帆山崦五云溪。冰销田地芦锥短，春入枝条柳眼低。安得故人生羽翼，飞来相伴醉如泥。
雨香云澹觉微和，谁送春声入櫂歌。萱近北堂穿土早，柳偏东面受风多。湖添水色消残雪，江送潮头涌漫波。同受新年不同赏，无由缩地欲如何。
扰扰纷纷旦暮间，经营闲事不曾闲。多缘老病推辞酒，少有功夫久羡山。清夜笙歌喧四郭，黄昏钟漏下重关。何由得似周从事，醉入人家醒始还。
嫁时五月归巴地，今日双旌上越州。兴庆首行千命妇，会稽旁带六诸侯。海楼翡翠闲相逐，镜水鸳鸯煖共游。我有主恩羞未报，君于此外更何求。
有鸟有鸟名老鸱，鸱张贪很老不衰。似鹰指爪唯攫肉，戾天羽翮徒翰飞。朝偷暮窃恣昏饱，后顾前瞻高树枝。珠丸弹射死不去，意在护巢兼护儿。
有鸟有鸟毛似鹤，行步虽迟性灵恶。主人但见闲慢容，许占蓬莱最高阁。弱羽长忧俊鹘拳，疽肠暗著鹓雏啄。千年不死伴灵龟，枭心鹤貌何人觉。
有鸟有鸟如鹳雀，食蛇抱𬒈天姿恶。行经水浒为毒流，羽拂酒杯为死药。汉后忍渴天岂知，骊姬坟地君宁觉。呜呼为有白色毛，亦得乘轩谬称鹤。
有鸟有鸟名为鸠，毛衣软毳心性柔。鹘缘暖足怜不吃，鹞为同科曾共游。飞飞渐上高高阁，百鸟不猜称好逑。佳人许伴鹓雏食，望尔化为张氏钩。
有鸟有鸟群翠碧，毛羽短长心并窄。皆曾偷食渌池鱼，前去后来更逼迫。食鱼满腹各自飞，池上见人长似客。飞飞竞占嘉树林，百鸟不争缘凤惜。
有鸟有鸟群纸鸢，因风假势童子牵。去地渐高人眼乱，世人为尔羽毛全。风吹绳断童子走，馀势尚存犹在天。愁尔一朝还到地，落在深泥谁复怜。
有鸟有鸟名啄木，木中求食常不足。偏啄邓林求一虫，虫孔未穿长觜秃。木皮已穴虫在信，虫蚀木心根柢覆。可怜树上百鸟儿，有时飞向新林宿。
有鸟有鸟众蝙蝠，长伴佳人占华屋。妖鼠多年羽翮生，不辨雌雄无本族。穿墉伺隙善潜身，昼伏宵飞恶明烛。大厦虽存柱石倾，暗啮栋梁成蠹木。
有鸟有鸟名燕子，口中未省无泥滓。春风吹送廊庑间，秋社驱将嵌孔里。雷惊雨洒一时苏，云压霜摧半年死。驱去驱来长信风，暂托栋梁何用喜。
有鸟有鸟谓白鹇，雪毛皓白红觜殷。贵人妾妇爱光彩，行提坐臂怡朱颜。妖姬谢宠辞金屋，雕笼又伴新人宿。无心为主拟衔花，空长白毛映红肉。
有鸟有鸟毛羽黄，雄者为鸳雌者鸯。主人幷养七十二，罗列雕笼开洞房。雄鸣一声雌鼓翼，夜不得栖朝不食。气息榻然双翅垂，犹入笼中就颜色。
有鸟有鸟名鹞雏，铃子眼睛苍锦襦。贵人腕软怜易臂，奋肘一挥前后呼。俊鹘无由拳狡兔，金雕不得擒魅狐。文王长在苑中猎，何日非熊休卖屠。
有鸟有鸟名俊鹘，鹞小雕痴俊无匹。雏鸭拂爪血迸天，狡兔中拳头粉骨。平明度海朝未食，拔上秋空云影没。瞥然飞下人不知，搅碎荒城魅狐窟。
有鸟有鸟真白鹤，飞上九霄云漠漠。司晨守夜悲鸡犬，啄腐吞腥笑雕鹗。尧年值雪度关山，晋室闻琴下寥廓。辽东尽尔千岁人，怅望桥边旧城郭。
南家桃树深红色，日照露光看不得。树小花狂风易吹，一夜风吹满墙北。离人自有经时别，眼前落花心叹息。更待明年花满枝，一年迢递空相忆。
嵩山老僧披破衲，七十八年三十腊。灵武朝天辽海征，宇宙曾行三四匝。初因怏怏薙却头，便绕嵩山寂师塔。淮西未返半年前，已见淮西阵云合。
月暗灯残面墙泣，罗缨斗重知啼湿。真珠帘断蝙蝠飞，燕子巢空萤火入。深殿门重夜漏严，柔□□□□年急。君王掌上容一人，更有轻身何处立。
诗篇调态人皆有，细腻风光我独知。月夜咏花怜暗澹，雨朝题柳为敧垂。长教碧玉藏深处，总向红笺写自随。老大不能收拾得，与君闲似好男儿。
雨送浮凉夏簟清，小楼腰褥怕单轻。微风暗度香囊转，胧月斜穿隔子明。桦烛焰高黄耳吠，柳堤风静紫骝声。频频闻动中门锁，桃叶知嗔未敢迎。
莫愁私地爱王昌，夜夜筝声怨隔墙。火凤有凰求不得，春莺无伴啭空长。急挥舞破催飞燕，慢逐歌词弄小娘。死恨相如新索妇，枉将心力为他狂。
殷红浅碧旧衣裳，取次梳头暗澹妆。夜合带烟笼晓日，牡丹经雨泣残阳。低迷隐笑原非笑，散漫清香不似香。频动横波嗔阿母，等闲教见小儿郎。
引傩绥斾乱毵毵，戏罢人归思不堪。虚涨火尘龟浦北，无由阿伞凤城南。休官期限元同约，除夜情怀老共谙。莫道明朝始添岁，今年春在岁前三。
仙驾初从蓬海来，相逢又说向天台。一言亲授希微诀，三夕同倾沆瀣杯。此日临风飘羽卫，他年嘉约指盐梅。花前挥手迢遥去，目断霓旌不可陪。
丞相功高厌武名，牵将战马寄儒生。四蹄荀距藏虽尽，六尺须头见尚惊。减粟偷儿憎未饱，骑驴诗客骂先行。劝君还却司空著，莫遣衙参傍子城。
锦江滑腻蛾眉秀，幻出文君与薛涛。言语巧偷鹦鹉舌，文章分得凤皇毛。纷纷辞客多停笔，个个公卿欲梦刀。别后相思隔烟水，菖蒲花发五云高。
新妆巧样画双蛾，谩裹常州透额罗。正面偷匀光滑笏，缓行轻踏破纹波。言辞雅措风流足，举止低回秀媚多。更有恼人肠断处，选词能唱望夫歌。
崔徽本不是娼家，教歌按舞娼家长。使君知有不自由，坐在头时立在掌。有客有客名丘夏，善写仪容得恣把。为徽持此谢敬中，以死报郎为□□。
遥夜凉风楚客悲，清砧繁漏月高时。秋霜似鬓年空长，春草如袍位尚卑。词赋擅名来已久，烟霄得路去何迟。汉庭卿相皆知己，不荐扬雄欲荐谁。
性情懒慢好相亲，门巷萧条称作邻。背烛共怜深夜月，蹋花同惜少年春。杏坛住僻虽宜病，芸阁官微不救贫。文行如君尚憔悴，不知霄汉待何人。
青门走马趁心期，惆怅归来已校迟。应过唐昌玉蘂后，犹当崇敬牡丹时。暂游还忆崔先辈，欲醉先邀李拾遗。尚残半月芸香俸，不作归粮作酒赀。
时难年饥世业空，弟兄羇旅各西东。田园寥落干戈后，骨肉流离道路中。吊影分为千里雁，辞根散作九秋蓬。共看明月应垂泪，一夜乡心五处同。
轩车歌吹諠都邑，中有一人向隅立。夜深明月卷帘愁，日暮青山望乡泣。风吹新绿草芽坼，雨洒轻黄柳条湿。此生知负少年春，不展愁眉欲三十。
曾于太白峰前住，数到仙游寺里来。黑水澄时潭底出，白云破处洞门开。林间暖酒烧红叶，石上题诗埽绿苔。惆怅旧游那复到，菊花时节羡君回。
银台金阙夕沈沈，独宿相思在翰林。三五夜中新月色，二千里外故人心。渚宫东面烟波冷，浴殿西头钟漏深。犹恐清光不同见，江陵卑湿足秋阴。
千里故人心郑重，一端香绮紫氛氲。开缄日映晚霞色，满幅风生秋水纹。为褥欲裁怜叶破，制裘将翦惜花分。不如缝作合欢被，寤寐相思如对君。
已题一帖红消散，又封一合碧云英。凭人寄向江陵去，道路迢迢一月程。未必能治江上瘴，且图遥慰病中情。到时想得君拈得，枕上开看眼暂明。
秋月高悬空碧外，仙郎静玩禁闱间。岁中唯有今宵好，海内无如此地闲。皓色分明双阙榜，清光深到九门关。遥闻独醉还惆怅，不见金波照玉山。
碧空溶溶月华静，月里愁人吊孤影。花开残菊傍疏篱，叶下衰桐落寒井。塞鸿飞急觉秋尽，邻鸡鸣迟知夜永。凝情不语空所思，风吹白露衣裳冷。
谬入金门侍玉除，烦君问我意何如。蟠木讵堪明主用，笼禽徒与故人疏。苑花似雪同随辇，宫月如眉伴直庐。浅薄求贤思自代，嵇康莫寄绝交书。
往岁曾为西邑吏，惯从骆口到南秦。三时云冷多飞雪，二月山寒少有春。我思旧事犹惆怅，君作初行定苦辛。任赖愁猿寒不叫，若闻猿叫更愁人。
嘉陵江曲曲江池，明月虽同人别离。一宵光景潜相忆，两地阴晴远不知。谁料江边怀我夜，正当池畔望君时。今朝共语方同悔，不解多情先寄诗。
嫁得梁鸿六七年，耽书爱酒日高眠。雨荒春圃唯生草，雪压朝厨未有烟。身病忧来缘女少，家贫忘却为夫贤。谁知厚俸今无分，枉向秋风吹纸钱。
见君新赠吕君诗，忆得同年行乐时。争入杏园齐马首，潜过柳曲鬬蛾眉。八人云散俱游宦，七度花开尽别离。闻道秋娘犹且在，至今时复问微之。
早年勤倦看书苦，晚岁悲伤出泪多。眼损不知都自取，病成方悟欲如何。夜昏乍似灯将灭，朝暗长疑镜未磨。千药万方治不得，唯应闭目学头陀。
金氏村中一病夫，生涯濩落性灵迂。唯看老子五千字，不蹋长安十二衢。药铫夜倾残酒煖，竹床寒取旧毡铺。闻君欲发江东去，能到茅庵访别无。
百里音书何太迟，暮秋把得暮春诗。柳条绿日君相忆，棃叶红时我始知。莫叹学官贫冷落，犹胜村客病支离。形容意绪遥看取，不似华阳观里时。
病身初谒青宫日，衰貌新垂白发年。寂莫曹司非热地，萧条风雪是寒天。远坊早起常侵鼓，瘦马行迟苦费鞭。一种共君官职冷，不如犹得日高眠。
平生心迹最相亲，欲隐墙东不为身。明月好同三径夜，绿杨宜作两家春。每因暂出犹思伴，岂得安居不择邻。何独终身数相见，子孙长作隔墙人。
道林谈论惠休诗，一到人天便作师。香积筵承紫泥诏，昭阳歌唱碧云词。红楼许住请银钥，翠辇陪行蹋玉墀。惆怅甘泉曾侍从，与君前后不同时。
阁前下马思裴回，第二房门手自开。昔为白面书郎去，今作苍须赞善来。吏人不识多新补，松竹相亲是旧栽。应有题墙名姓在，试将衫袖拂尘埃。
学人言语凭床行，嫩似花房脆似琼。才知恩爱迎三岁，未辨东西过一生。汝异下殇应杀礼，吾非上圣讵忘情。伤心自叹鸠巢拙，长堕春雏养不成。
向坟道径没荒榛，满室诗书积暗尘。长夜肯教黄壤晓，悲风不许白杨春。箪瓢颜子生仍促，布被黔娄死更贫。未会悠悠上天意，惜将富寿与何人。
今朝枕上觉头轻，强起阶前试脚行。膻腻断来无气力，风痰恼得少心情。暖消霜瓦津初合，寒减冰渠冻不成。唯有愁人鬓间雪，不随春尽逐春生。
地僻山深古上饶，土风贫薄道程遥。不唯迁客须恓屑，见说居人也寂寥。溪畔毒沙藏水弩，城头枯树下山魈。若于此郡为卑吏，刺史厅前又折腰。
郭东丘墓何年客，江畔风光几日春。只合殷勤逐杯酒，不须疏索向交亲。中天或有长生药，下界应无不死人。除却醉来开口笑，世间何事更关身。
爱酒舍人开小酌，能文御史寄新诗。乱松园里醉相忆，古柏厅前忙不知。早夏我当逃暑日，晚衙君是虑囚时。唯应清夜无公事，新草亭中好一期。
早闻一箭取辽城，相识虽新有故情。清句三朝谁是敌，白须四海半为兄。贫家薙草时时入，瘦马寻花处处行。不用更教诗过好，折君官职是声名。
十五年前似梦游，曾将诗句结风流。偶助笑歌嘲阿软，可知传诵到通州。昔教红袖佳人唱，今遣青衫司马愁。惆怅又闻题处所，雨淋江馆破墙头。
来书子细说通州，州在山根峡岸头。四面千重火云合，中心一道瘴江流。虫蛇白昼拦官道，蚊蚋黄昏扑郡楼。何罪遣君居此地，天高无处问来由。
匼匝巅山万仞馀，人家应似甑中居。寅年篱下多逢虎，亥日沙头始卖鱼。衣斑梅雨长须熨，米涩畬田不解鉏。努力安心过三考，已曾愁杀李尚书。
人稀地僻医巫少，夏旱秋霖瘴疟多。老去一身须爱惜，别来四体得如何。侏儒饱笑东方朔，薏苡谗忧马伏波。莫遣沈愁结成病，时时一唱濯缨歌。
通州海内恓惶地，司马人间冗长官。伤鸟有弦惊不定，卧龙无水动应难。剑埋狱底谁深掘，松偃霜中尽冷看。举目争能不惆怅，高车大马满长安。
洪涛白浪塞江津，处处邅回事事迍。世上方为失途客，江头又作阻风人。鱼𫚥遇雨腥盈鼻，蚊蚋和烟痒满身。老大光阴能几日，等闲臼口坐经旬。
江边黄鹤古时楼，劳置华筵待我游。楚思淼茫云水冷，商声清脆管弦秋。白花浪溅头陀寺，红叶林笼鹦鹉洲。总是平生未行处，醉来堪赏醒堪愁。
扁舟厌泊烟波上，轻策闲寻浦屿间。虎蹋青泥稠似印，风吹白浪大于山。且愁江郡何时到，敢望京都几岁还。今日料君朝退后，迎寒新酎煖开颜。
半依云渚半依山，爱此令人不欲还。负郭田园八九顷，向阳茅屋两三间。寒松纵老风标在，野鹤虽饥饮啄闲。一卧江村来早晚，著书盈帙鬓毛斑。
朝来暮去星霜换，阴惨阳舒气序牵。万物秋霜能坏色，四时冬日最凋年。烟波半露新沙地，鸟雀群飞欲雪天。向晚苍苍南北望，穷阴旅思两无边。
昔为京洛声华客，今作江湖潦倒翁。意气销磨群动里，形骸变化百年中。霜侵残鬓无多黑，酒伴衰颜只暂红。愿学禅门非想定，千愁万念一时空。
朝真暮伪何人辨，古往今来底事无。但爱臧生能诈圣，可知宁子解佯愚。草萤有耀终非火，荷露虽团岂是珠。不取燔柴兼照乘，可怜光彩亦何殊。
世途倚伏都无定，尘网牵缠卒未休。祸福回还车转毂，荣枯反复手藏钩。龟灵未免刳肠患，马失应无折足忧。不信君看弈棋者，输赢须待局终头。
赠君一法决狐疑，不用钻龟与祝蓍。试玉要烧三日满，辨材须待七年期。周公恐惧流言后，王莽谦恭未篡时。向使当初身便死，一生真伪复谁知。
谁家第宅成还破，何处亲宾哭复歌。昨日屋头堪炙手，今朝门外好张罗。北邙未省留闲地，东海何曾有定波。莫笑贱贫夸富贵，共成枯骨两如何。
泰山不要欺毫末，颜子无心羡老彭。松树千年终是朽，槿花一日自为荣。何须恋世常忧死，亦莫嫌身漫厌生。生去死来都是幻，幻人哀乐系何情。
忽忆两家同里巷，何曾一处不追随。闲游预算分朝日，静语多同待漏时。花下放狂冲黑饮，灯前起坐彻明棋。可知风雨孤舟夜，芦苇丛中作此诗。
浔阳欲到思无穷，庾亮楼南湓口东。树木凋疏山雨后，人家低湿水烟中。菰蒋𫗪马行无力，芦荻编房卧有风。遥见朱轮来出郭，相迎劳动使君公。
行摇云髻花钿节，应似霓裳趁管弦。艳动舞裙浑是火，愁凝歌黛欲生烟。有风纵道能回雪，无水何由忽吐莲。疑是两般心未决，雨中神女月中仙。
面瘦头斑四十四，远谪江州为郡史。逢时弃置从不才，未老衰羸为何事。火烧寒涧松为烬，霜降春林花委地。遭时荣悴一时间，岂是昭昭上天意。
早攀霄汉上天衢，晚落风波委世途。雨露施恩无厚薄，蓬蒿随分有荣枯。伤禽侧翅惊弓箭，老妇低颜事舅姑。碧落三仙曾识面，年深记得姓名无。
独凭朱槛立凌晨，山色初明水色新。竹雾晓笼衔岭月，𬞟风暖送过江春。子城阴处犹残雪，衙鼓声前未有尘。三百年来庾楼上，曾经多少望乡人。
楼中别曲催离酌，灯下红裙间绿袍。缥缈楚风罗绮薄，铮𫓩越调管弦高。寒流带月澄如镜，夕吹和霜利似刀。尊酒未空欢未尽，舞腰歌袖莫辞劳。
一丛千朵压阑干，翦碎红绡却作团。风袅舞腰香不尽，露销妆脸泪新干。蔷薇带刺攀应懒，菡萏生泥玩亦难。争及此花檐户下，任人采弄尽人看。
凭高眺远一凄凄，却下朱阑即解携。京路人归天直北，江楼客散日平西。长津欲度回渡尾，残酒重倾簇马蹄。不独别君须强饮，穷愁自要醉如泥。
疏散郡丞同野客，幽闲官舍抵山家。春风北户千茎竹，晚日东园一树花。小盏吹醅尝冷酒，深炉敲火炙新茶。能来近日观棋否，太守知慵放晚衙。
谪辞魏阙鹓鸾隔，老入庐山麋鹿随。薄暮萧条投寺宿，凌晨清净与僧期。双林我起闻钟后，只日君趋入阁时。鹏鷃高低分皆定，莫劳心力远相思。
厌听秋猿催下泪，喜闻春鸟劝提壶。谁家红树先花发，何处青楼有酒酤。进士麄豪寻静尽，拾遗风采近都无。欲期明日东邻醉，变作腾腾一俗夫。
溪岚漠漠树重重，水槛山窗次第逢。晚叶尚开红踯躅，秋芳初结白芙蓉。声来枕上千年鹤，影落杯中五老峰。更愧殷勤留客意，鱼鲜饭细酒香浓。
贾生俟罪心相似，张翰思归事不如。斜日早知惊𫛳鸟，秋风悔不忆鲈鱼。胸襟曾贮匡时策，怀袖犹残谏猎书。从此万缘都摆落，欲携妻子买山居。
君游丹陛已三迁，我泛沧浪欲二年。剑珮晓趋双凤阙，烟波夜宿一渔船。交亲尽在青云上，乡国遥抛白日边。若报生涯应笑杀，结茅栽芋种畬田。
年年渐见南方物，事事堪伤北客情。山鬼趫跳唯一足，峡猿哀怨过三声。帆开青草湖中去，衣湿黄梅雨里行。别后双鱼难定寄，近来潮不到湓城。
百花亭上晚裴回，云影阴晴掩复开。日色悠扬暎山尽，雨声萧飒渡江来。鬓毛遇病双如雪，心绪逢秋一似灰。向夜欲归愁未了，满湖明月小船回。
曾陪鹤驭两三仙，亲侍龙舆四五年。天上欢华春有限，世间漂泊海无边。荣枯事过都成梦，忧喜心忘便是禅。官满更归何处去，香炉峰在宅门前。
行行觅路缘松峤，步步寻花到杏坛。白石先生小有洞，黄芽姹女大还丹。常悲东郭千家冢，欲乞西山五色丸。但恐长生须有籍，仙台试为检名看。
篱菊花稀砌桐落，树阴离离日色薄。单幕疏帘贫寂莫，凉风冷露秋萧索。光阴流转忽已晚，颜色凋残不如昨。莱妻卧病月明时，不𢭏寒衣空𢭏药。
腊后冰生覆湓水，夜来云暗失庐山。风飘细雪落如米，索索萧萧芦苇间。此地二年留我住，今朝一酌送君还。相看渐老无过醉，聚散穷通总是闲。
闻停岁仗轸皇情，应为淮西寇未平。不分气从歌里发，无明心向酒中生。愚计忽思飞短檄，狂心便欲请长缨。从来妄动多如此，自笑何曾得事成。
与君何日出屯蒙，鱼恋江湖鸟厌笼。分手各抛沧海畔，折腰俱老绿衫中。三年隔阔音尘断，两地飘零气味同。又被新年劝相忆，柳条黄软欲春风。
草香沙暖水云晴，风景令人忆帝京。还似往年春气味，不宜今日病心情。闻莺树下沈吟立，信马江头取次行。忽见紫桐花怅望，下邽明日是清明。
谁能淮上静风波，闻道河东应此科。不独文词供奏记，定将谈笑解兵戈。泥埋剑戟终难久，水借蛟龙可在多。四十著绯军司马，男儿官职未蹉跎。
自从委顺任浮沈，渐觉年多功用深。面上减除忧喜色，胸中消尽是非心。妻儿不问唯耽酒，冠盖皆慵只抱琴。长笑灵均不知命，江蓠丛畔苦悲吟。
五架三间新草堂，石阶桂柱竹编墙。南檐纳日冬天暖，北户迎风夏月凉。洒砌飞泉才有点，拂窗斜竹不成行。来春更葺东厢屋，纸阁芦帘著孟光。
喜入山林初息影，厌趋朝市久劳生。早年薄有烟霞志，岁晚深谙世俗情。已许虎溪云里卧，不争龙尾道前行。从兹耳界应清净，免见啾啾毁誉声。
长松树下小溪头，班鹿胎巾白布裘。药圃茶园为产业，野麋林鹤是交游。云生涧户衣裳润，岚隐山厨火烛幽。最爱一泉新引得，清泠屈曲绕阶流。
日高睡足犹慵起，小阁重衾不怕寒。遗爱寺钟欹枕听，香炉峰雪拨帘看。匡庐便是逃名地，司马仍为送老官。心泰身宁是归处，故乡何独在长安。
宦途自此心长别，世事从今口不言。岂止形骸同土木，兼将寿夭任乾坤。胸中壮气犹须遣，身外浮荣何足论。还有一条遗恨事，高家门馆未酬恩。
新年三五东林夕，星汉迢迢钟梵迟。花县当君行乐夜，松房是我坐禅时。忽看月满还相忆，始叹春来自不知。不觉定中微念起，明朝更问雁门师。
凭高望远思悠哉，晚上江亭夜未回。日欲没时红浪沸，月初生处白烟开。辞枝雪蘂将春去，满镊霜毛送老来。争敢三年作归计，心知不及贾生才。
怅望慈恩三月尽，紫桐花落鸟关关。诚知曲水春相忆，其奈长沙老未还。赤岭猿声催白首，黄茅瘴色换朱颜。谁言南国无霜雪，尽在愁人鬓发间。
楚怀邪乱灵均直，放弃合宜何恻恻。汉文明圣贾生贤，谪向长沙堪叹息。人事多端何足怪，天文至信犹差忒。月离于毕合滂沱，有时不雨何能测。
故情周匝向交亲，新茗分张及病身。红纸一封书后信，绿芽十片火前春。汤添勺水煎鱼眼，末下刀圭搅麹尘。不寄他人先寄我，应缘我是别茶人。
几年司谏直承明，今日求真礼上清。曾犯龙鳞容不死，欲骑鹤背觅长生。刘纲有妇仙同得，伯道无儿累更轻。若许移家相近住，便驱鸡犬上层城。
每因楼上西南望，始觉人间道路长。碍日暮山青蔟蔟，漫天秋水白茫茫。风波不见三年面，书信难传万里肠。早晚东归来下峡，稳乘船舫过瞿唐。
明妃风貌最娉婷，合在椒房应四星。只得当年备宫掖，何曾专夜奉帏屏。见疏从道迷图画，知屈那教配虏庭。自是君恩薄如纸，不须一向恨丹青。
一篇长恨有风情，十首秦吟近正声。每被老元偷格律，苦教短李伏歌行。世间富贵应无分，身后文章合有名。莫怪气粗言语大，新排十五卷诗成。
绿丝文布素轻褣，珍重京华手自封。贫友远劳君寄附，病妻亲为我裁缝。袴花白似秋云薄，衫色青于春草浓。欲著却休知不称，折腰无复旧形容。
淼茫积水非吾土，飘泊浮萍自我身。身外信缘为活计，眼前随事觅交亲。𬬻烟岂异终南色，湓草宁殊渭北春。此地何妨便终老，譬如元是九江人。
功名宿昔人多许，宠辱斯须自不如。一旦失恩先左降，三年随例未量移。马头觅角生何日，石火敲光住几时。前事是身俱若此，空门不去欲何之。
郡中乞假来相访，洞里朝元去不逢。看院祗留双白鹤，入门惟见一青松。药炉有火丹应伏，云碓无人水自舂。欲问参同契中事，更期何日得从容。
春生何处暗周游，海角天涯遍始休。先遣和风报消息，续教啼鸟说来由。展张草色长河畔，点缀花房小树头。若到故园应觅我，为传沦落在江州。
春来触地故乡情，忽见风光忆两京。金谷蹋花香骑入，曲江碾草钿车行。谁家绿酒欢连夜，何处红楼睡失明。独有不眠不醉客，经春冷坐古湓城。
一从泽畔为迁客，两度江头送暮春。白发更添今日鬓，青衫不改去年身。百川未有回流水，一老终无却少人。四十六时三月尽，送春争得不殷勤。
朝来又得东川信，欲取春初发梓州。书报九江闻暂喜，路经三峡想还愁。潇湘瘴雾加餐饭，滟滪惊波稳泊舟。欲寄两行迎尔泪，长江不肯向西流。
风回云断雨初晴，返照湖边暖复明。乱点碎红山杏发，平铺新绿水𬞟生。翅低白雁飞仍重，舌涩黄鹂语未成。不道江南春不好，年年衰病减心情。
贤侯辟士礼从容，莫恋泉声问所从。雨露初承黄纸诏，烟霞欲别紫霄峰。伤弓未息新惊鸟，得水难留久卧龙。我正退藏君变化，一杯可易得相逢。
羲和走驭趁年光，不许人间日月长。遂使四时都似电，争教两鬓不成霜。荣销枯去无非命，壮尽衰来亦是常。已共身心要约定，穷通生死不惊忙。
不争荣耀任沈沦，日与时疏共道亲。北省朋僚音信断，东林长老往还频。病停夜食闲如社，慵拥朝裘暖似春。渐老溅谙闲气味，终身不拟作忙人。
深山老去惜年华，况对东谿野枇杷。火树风来翻绛焰，琼枝日出晒红纱。回看桃李都无色，映得芙蓉不是花。争奈结根深石底，无因移得到人家。
怜君不久在通川，知已新提造化权。夔卨定求才济世，张雷应辨气冲天。那知沦落天涯日，正是陶钧海内年。肯向泥中抛折剑，不收重铸作龙泉。
穷阴急景坐相催，壮齿韶颜去不回。旧病重因年老发，新愁多是夜长来。膏明自𦶟缘多事，雁默先烹为不才。祸福细寻无会处，不如且进手中杯。
云中台殿泥中路，既阻同游懒却还。将谓独愁犹对雨，不知多兴已寻山。才应行到千峰里，只校来迟半日间。最惜杜鹃花烂熳，春风吹尽不同攀。
瓮头竹叶经春熟，阶底蔷薇入夏开。似火浅深红压架，如饧气味绿黏台。试将诗句相招去，倘有风情或可来。明日早花应更好，心期同醉卯时杯。
苦竹林边芦苇丛，停舟一望思无穷。青苔扑地连春雨，白浪掀天尽日风。忽忽百年行欲半，茫茫万事坐成空。此生飘荡何时定，一缕鸿毛天地中。
身觉浮云无所著，心同止水有何情。但知潇洒疏朝市，不要崎岖隐姓名。尽日观鱼临涧坐，有时随鹿上山行。谁能抛得人间事，来共腾腾过此生。
昔年八月十五夜，曲江池畔杏园边。今年八月十五夜，湓浦沙头水馆前。西北望乡何处是，东南见月几回圆。临风一叹无人会，今夜清光似往年。
丹霄携手三君子，白发垂头一病翁。兰省花时锦帐下，庐山雨夜草庵中。终身胶漆心应在，半路云泥迹不同。唯有无生三昧观，荣枯一照两成空。
文昌新入有光辉，紫界宫墙白粉闱。晓日鸡人传漏箭，春风侍女护朝衣。雪飘歌句高难和，鹤拂烟霄老惯飞。官职声名俱入手，近来诗客似君稀。
辞君岁久见君初，白发惊嗟两有馀。容鬓别来今至此，心情料取合何如。曾同曲水花亭醉，亦共华阳竹院居。岂料天南相见夜，哀猿瘴雾宿匡庐。
四弦不似琵琶声，乱写真珠细撼铃。指底商风悲飒飒，舌头胡语苦醒醒。如言都尉思京国，似诉明妃厌虏庭。迁客共君想劝谏，春肠易断不须听。
春欢雨露同霑泽，冬叹风霜独满衣。留滞多时如我少，迁移好处似君稀。卧龙云到须先起，蛰燕雷惊尚未飞。莫恨东西沟水别，沧溟长短拟同归。
宦途本自安身拙，世累由来向老多。远谪四年徒已矣，晚生三女拟如何。预愁嫁娶真成患，细念因缘尽是魔。赖学空王治苦法，须抛烦恼入头陀。
一从簪笏事金貂，每借温颜放折腰。长觉身轻离泥滓，忽惊手重捧琼瑶。马因回顾虽增价，桐遇知音已半焦。他日秉钧如见念，壮心直气未全销。
提拔出泥知力竭，吹嘘生翅见情深。剑锋缺折难冲斗，桐尾烧焦岂望琴。感旧两行年老泪，酬恩一寸岁寒心。忠州好恶何须问，鸟得辞笼不择林。
新授铜符未著绯，因君装束始光辉。惠深范叔绨袍赠，荣过苏秦佩印归。鱼缀白金随步跃，鹘衔红绶遶身飞。明朝恋别朱门泪，不敢多垂恐污衣。
故人安慰善为辞，五十专城道未迟。徒使花袍红似火，其如蓬鬓白成丝。且贪薄俸君应惜，不称衰容我自知。银印可怜将底用，只堪归舍吓妻儿。
连山断处大江流，红斾逶迤镇上游。幕下翱翔秦御史，军前奔走汉诸侯。曾陪剑履升鸾殿，欲谒旌幢入鹤楼。假著绯袍君莫笑，恩深始得向忠州。
早接清班登玉陛，同承别诏直金銮。凤巢阁上容身稳，鹤鏁笼中展翅难。流落多年应是命，量移远郡未成官。惭君独不欺憔悴，犹作银台旧眼看。
闲看明镜坐清晨，多病姿容半老身。谁论情性乖时事，自想形骸非贵人。三殿失恩宜放弃，九宫推命合漂沦。如今所得须甘分，腰佩银龟朱两轮。
岳阳城下水漫漫，独上危楼倚曲栏。春岸绿时连梦泽，夕波红处近长安。猿攀树立啼何苦，雁点湖飞渡亦难。此地唯堪画图障，华堂张与贵人看。
不知远郡何时到，犹喜全家此去同。万里王程三峡外，百年生计一舟中。巫山暮足霑花雨，陇水春多逆浪风。两片红旌数声鼓，使君艛艓上巴东。
好在天涯李使君，江头相见日黄昏。吏人生梗都如鹿，市井疏芜只抵村。一只兰船当驿路，百层石磴上州门。更无平地堪行处，虚受朱轮五马恩。
雪压泥埋未死身，每劳存问愧交亲。浮萍飘泊三千里，列宿参差十五人。禁月落时君待漏，畬烟深处我行春。瘴乡得老犹为幸，岂敢伤嗟白发新。
畬田涩米不耕鉏，旱地荒园少菜蔬。想念土风今若此，料看生计合何如。衣缝纰颣黄丝绢，饭下腥咸白小鱼。饱暖饥寒何足道，此身长短是空虚。
摘来正带凌晨露，寄去须凭下水船。映我绯衫浑不见，对公银印最相鲜。香连翠叶真堪画，红透青笼实可怜。闻道万州方欲种，愁君得吃是何年。
能文好饮老萧郎，身似浮云鬓似霜。生计抛来诗是业，家园忘却酒为乡。江从巴峡初成字，猿过巫阳始断肠。不醉黔中争去得，磨围山月正苍苍。
高天默默物茫茫，各有来由致损伤。鹦为能言长剪翅，龟缘难死久搘床。莫嫌冷落抛闲地，犹胜炎蒸卧瘴乡。外物竟关身底事，谩排门戟系腰章。
老去襟怀常濩落，病来须鬓转苍浪。心灰不及炉中火，鬓雪多于砌下霜。三峡南宾城最远，一年冬至夜偏长。今宵始觉房栊冷，坐索寒衣托孟光。
若为南国春还至，争向东楼日又长。白片落梅浮涧水，黄梢新柳出城墙。闲拈蕉叶题诗咏，闷取藤枝引酒尝。乐事渐无身渐老，从今始拟负风光。
炎凉昏晓苦推迁，不觉忠州已二年。闭阁只听朝暮鼓，上楼空望往来船。莺声诱引来花下，草色句留坐水边。唯有春江看未厌，萦砂遶石渌潺湲。
忠州州里今日花，庐山山头去时树。已怜根损斩新栽，还喜花开依旧数。赤玉何人少琴轸，红缬谁家合罗袴。但知烂熳恣情开，莫怕南宾桃李妒。
风头向夜利如刀，赖此温炉软锦袍。桑落气薰珠翠暖，柘枝声引管弦高。酒钩送盏推莲子，烛泪黏盘垒蒲萄。不醉遣侬争散得，门前雪片似鹅毛。
亲宾相贺问何如，服色恩光尽反初。头白喜抛黄草峡，眼明惊拆紫泥书。便留朱绂还铃阁，却著青袍侍玉除。无奈娇痴三岁女，绕腰啼哭觅金鱼。
齿齐膘足毛头腻，秘阁张郎叱拨驹。洗了颔花翻假锦，走时蹄汗蹋真珠。青衫乍见曾惊否，红粟难赊得饱无。丞相寄来应有意，遣君骑去上云衢。
颔下髭须半是丝，光阴向后几多时。非无解挂簪缨意，未有支持伏腊资。冒热冲寒徒自取，随行逐队欲何为。更惭山侣频传语，五十归来道未迟。
霜严月苦欲明天，忽忆闲居思浩然。自问寒灯夜半起，何如暖被日高眠。唯惭老病披朝服，莫虑饥寒计俸钱。随有随无且归去，拟求丰足是何年。
曲江岸北凭栏干，水面阴生日脚残。尘路行多绿袍故，风亭立久白须寒。诗成暗著闲心记，山好遥偷病眼看。不被马前提省印，何人信道是郎官。
闲宵静话喜还悲，聚散穷通不自知。已分云泥行异路，忽惊鸡鹤宿同枝。紫垣曹署荣华地，白发郎官老丑时。莫怪不如君气味，此中来校十年迟。
每看阙下丹青树，不忘天边锦绣林。西掖垣中今日眼，南宾楼上去年心。花含春意无分别，物感人情有浅深。最忆东坡红烂熳，野桃山杏水林檎。
一别东林三度春，每春常似忆情亲。头陀会里为逋客，供俸班中作老臣。清净久辞香火伴，尘劳难索幻泡身。最惭僧社题桥处，十八人名空一人。
官曹清切非人境，风月鲜明是洞天。满砌荆花铺紫毯，隔墙榆荚撒青钱。前时谪去三千里，此地辞来十四年。虚薄至今惭旧职，院名抬举号为贤。
游宦京都二十春，贫中无处可安贫。长羡蜗牛犹有舍，不如硕鼠解藏身。且求容立锥头地，免似漂流木偶人。但道吾庐心便足，敢辞湫隘与嚣尘。
青龙冈北近西边，移入新居便泰然。冷巷闭门无客到，暖檐移榻向阳眠。阶庭宽窄才容足，墙壁高低粗及肩。莫羡升平元八宅，自思买用几多钱。
龙尾道边来一望，香炉峰下去无因。青山举眼三千里，白发平头五十人。自笑形骸纡组绶，将何言语掌丝纶。君恩壮健犹难报，况被年年老逼身。
倚作天仙弄地仙，夸张一日抵千年。黄麻敕胜长生箓，白纻词嫌内景篇。云彩误居青琐地，风流合在紫微天。东曹渐去西垣近，鹤驾无妨更著鞭。
紫微今日烟霄地，赤岭前年泥土身。得水鱼还动鳞鬣，乘轩鹤亦长精神。且惭身忝官阶贵，未敢家嫌活计贫。柱国勋成私自问，有何功德及生人。
弘农旧县授新封，钿轴金泥诰一通。我转官阶常自愧，君加邑号有何功。花笺印了排窠湿，锦褾装来耀手红。倚得身名便慵堕，日高犹睡绿窗中。
口厌含香握厌兰，紫微青琐举头看。忽惊鬓后苍浪发，未得心中本分官。夜酌满容花色暖，秋吟切骨玉声寒。承明长短君应入，莫忆家江七里滩。
缭绕宫墙围禁林，半开阊阖晓沈沈。天晴更觉南山近，月出方知西掖深。病对词头惭彩笔，老看镜面愧华簪。自嫌野物将何用，土木形骸麋鹿心。
自知群从为儒少，岂料词场中第频。桂折一枝先许我，杨穿三叶尽惊人。转于文墨须留意，贵向烟霄早致身。莫学尔兄年五十，蹉跎始得掌丝纶。
从哭李来伤道气，自亡元后减诗情。金丹同学都无益，水竹邻居竟不成。月夜若为游曲水，花时那忍到升平。如年七十身犹在，但恐伤心无处行。
宦途堪笑不胜悲，昨日荣华今日衰。转似秋蓬无定处，长于春梦几多时。半头白发惭萧相，满面红尘问远师。应是世间缘未尽，欲抛官去尚迟疑。
老何殁后吟声绝，虽有郎官不爱诗。无复篇章传道路，空流风月在曹司。长嗟博士官犹屈，亦恐骚人道渐衰。今日闻君除水部，喜于身得省郎时。
江亭乘晓阅众芳，春妍景丽草树光。日消石桂绿岚气，风坠木兰红露浆。水蒲渐展书带叶，山榴半含琴轸房。何物春风吹不变，愁人依旧鬓苍苍。
自惭拙宦叨清贵，还有痴心怕素餐。或望君臣相献替，可图妻子免饥寒。性疏岂合承恩久，命薄元知济事难。分寸宠光酬未得，不休更拟觅何官。
日高犹掩水窗眠，枕簟清凉八月天。泊处或依沽酒店，宿时多伴钓鱼船。退身江海应无用，忧国朝廷自有贤。且向钱唐湖上去，冷吟闲醉二三年。
松下轩廊竹下房，暖檐晴日满绳床。净名居士经三卷，荣启先生琴一张。老去齿衰嫌橘醋，病来肺渴觉茶香。有时闲酌无人伴，独自腾腾入醉乡。
世名检束为朝士，心性疏慵是野夫。高置寒灯如客店，深藏夜火似僧炉。香浓酒熟能尝否，冷澹诗成肯和无。若厌雅吟须俗饮，妓筵勉力为君铺。
同病病夫怜病鹤，精神不损翅翎伤。未堪再举摩霄汉，只合相随觅稻粱。但作悲吟和嘹唳，难将俗貌对昂藏。唯应一事宜为伴，我发君毛俱似霜。
半醉闲行湖岸东，马鞭敲镫辔珑璁。万株松树青山上，十里沙堤明月中。楼角渐移当路影，潮头欲过满江风。归来未放笙歌散，画戟门开蜡烛红。
海梅半日柳微黄，冻水初融日欲长。度腊都无苦霜霰，迎春先有好风光。郡中起晚听衙鼓，城上行慵倚女墙。公事渐闲身且健，使君殊未厌馀杭。
劳将箬下忘忧物，寄与江城爱酒翁。铛脚三州何处会，瓮头一盏几时同。倾如竹叶盈樽绿，饮作桃花上面红。莫怪殷勤醉相忆，曾陪西省与南宫。
西州彼此意何如，官职蹉跎岁欲除。浮石潭边停五马，望涛楼上得双鱼。万言旧手才难敌，五字新题思有馀。贫薄诗家无好物，反投桃李报琼琚。
忽惊林下发寒梅，便试花前饮冷杯。白马走迎诗客去，红筵铺待舞人来。歌声怨处微微落，酒气熏时旋旋开。若到岁寒无雨雪，犹应醉得两三回。
孤山寺北贾亭西，水面初平云脚低。几处早莺争暖树，谁家新燕啄春泥。乱花渐欲迷人眼，浅草才能没马蹄。最爱湖东行不足，绿杨阴里白沙堤。
二月五日花如雪，五十二人头似霜。闻有酒时须笑乐，不关身事莫思量。羲和趁日沈西海，鬼伯驱人葬北邙。只有且来花下醉，从人笑道老颠狂。
柳湖松岛莲花寺，晚动归桡出道场。卢橘子低山雨重，棕榈叶战水风凉。烟波澹荡摇空碧，楼殿参差倚夕阳。到岸请君回首望，蓬莱宫在海中央。
两鬓苍然心浩然，松窗深处药炉前。携将道士通宵语，忘却花时尽日眠。明镜懒开长在匣，素琴欲弄半无弦。犹嫌庄子多词句，只读逍遥六七篇。
望海楼明照曙霞，护江堤白蹋晴沙。涛声夜入伍员庙，柳色春藏苏小家。红袖织绫夸柿蒂，青旗沽酒趁梨花。谁开湖寺西南路，草绿裙腰一道斜。
泗水亭边一分散，浙江楼上重游陪。挥鞭二十年前别，命驾三千里外来。醉袖放狂相向舞，愁眉和笑一时开。留君夜住非无分，且尽青娥红烛台。
馀杭形胜四方无，州傍青山县枕湖。遶郭荷花三十里，拂城松树一千株。梦儿亭古传名谢，教妓楼新道姓苏。独有使君年太老，风光不称白髭须。
海天东望夕茫茫，山势川形阔复长。灯火万家城四畔，星河一道水中央。风吹古木晴天雨，月照平沙夏夜霜。能就江楼销暑否，比君茅舍较清凉。
白头新洗镜新磨，老逼身来不奈何。耳里频闻故人死，眼前唯觉少年多。塞鸿遇暖犹回翅，江水因潮亦反波。独有衰颜留不得，醉来无计但悲歌。
澹烟疏雨间斜阳，江色鲜明海气凉。蜃散云收破楼阁，虹残水照断桥梁。风翻白浪花千片，雁点青天字一行。好著丹青图画取，题诗寄与水曹郎。
黄昏饮散归来卧，夜半人扶强起行。枕上酒容和睡醒，楼前海月伴潮生。将归梁燕还重宿，欲灭窗灯却复明。直至晓来犹妄想，耳中如有管弦声。
十月江南天气好，可怜冬景似春华。霜经未杀萋萋草，日暖初干漠漠沙。老柘叶黄如嫩树，寒樱枝白是狂花。此时却羡闲人醉，五马无由入酒家。
马上同携今日杯，湖边共觅去春梅。年年只是人空老，处处何曾花不开。诗思又牵吟咏发，酒酣闲唤管弦来。樽前百事皆依旧，点检惟无薛秀才。
富阳山底樟亭畔，立马停舟飞酒盂。曾共中丞情缱绻，暂留协律语踟蹰。紫微星北承恩去，青草湖南称意无。不羡君官羡君幕，幕中收得阮元瑜。
五夏登坛内殿师，水为心地玉为仪。正传金粟如来偈，何用钱唐太守诗。苦海出来应有路，灵山别后可无期。他生莫忘今朝会，虚白亭中法乐时。
皮枯缘受风霜久，条短为应攀折频。但见半衰当此路，不知初种是何人。雪花零碎逐年减，烟叶稀疏随分新。莫道老株芳意少，逢春犹胜不逢春。
笙歌杯酒正欢娱，忽忆仙郎望帝都。借问连宵直南省，何如尽日醉西湖。蛾眉别久心知否，鸡舌含多口厌无。还有些些惆怅事，春来山路见蘼芜。
闷发每吟诗引兴，兴来兼酌酒开颜。欲逢假日先招客，正对衙时亦望山。句检簿书多卤莽，堤防官吏少机关。谁能头白劳心力，人道无才也是闲。
晨光出照屋梁明，初打开门鼓一声。犬上阶眠知地湿，鸟临窗语报天晴。半销宿酒头仍重，新脱冬衣体乍轻。睡觉心空思想尽，近来乡梦不多成。
欲送残春招酒伴，客中谁最有风情。两瓶箬下新开得，一曲霓裳初教成。排比管弦行翠袖，指麾船舫点红旌。慢牵好向湖心去，恰似菱花镜上行。
今岁日馀二十六，来岁年登六十二。尚不能忧眼下身，因何更算人间事。居士忘筌默默坐，先生枕麹昏昏睡。早晚相从归醉乡，醉乡去此无多地。
晴空星月落池塘，澄鲜净绿表里光。露簟清莹迎夜滑，风襟潇洒先秋凉。无人惊处野禽下，新睡觉时幽草香。但问尘埃能去否，濯缨何必向沧浪。
稽山镜水欢游地，犀带金章荣贵身。官职比君虽校小，封疆与我且为邻。郡楼对玩千峰月，江界平分两岸春。杭越风光诗酒主，相看更合与何人。
贺上人回得报书，大夸州宅似仙居。厌看冯翊风沙久，喜见兰亭烟景初。日出旌旗生气色，月明楼阁在空虚。知君暗数江南郡，除却馀杭尽不如。
君问西州城下事，醉中叠纸为君书。嵌空石面标罗刹，压捺潮头敌子胥。神鬼曾鞭犹不动，波涛虽打欲何如。谁知太守心相似，抵滞坚顽两有馀。
秦城南省清秋夜，江郡东楼明月时。去我三千六百里，得君二十五篇诗。阳春曲调高难和，淡水交情老始知。坐到天明吟未足，重封转寄与微之。
满袠填箱唱和诗，少年为戏老成悲。声声丽曲敲寒玉，句句妍辞缀色丝。吟玩独当明月夜，伤嗟同是白头时。由来才命相磨折，天遣无儿欲怨谁。
合中同直前春事，船里相逢昨日情。分袂二年劳梦寐，并床三宿话平生。紫微半畔辞宫阙，沧海西头对郡城。聚散穷通何足道，醉来一曲放歌行。
我嗟身老岁方徂，君更官高兴转孤。军门郡合曾闲否，禹穴耶溪得到无。酒盏省陪波卷白，骰盘思共彩呼卢。一泓镜水谁能羡，自有胸中万顷湖。
一生休戚与穷通，处处相随事事同。未死又怜沧海郡，无儿俱作白头翁。展眉只仰三杯后，代面唯凭五字中。为向两州邮吏道，莫辞来去递诗筒。
鬓毛不觉白毵毵，一事无成百不堪。共惜盛时辞阙下，同嗟除夜在江南。家山泉石寻常忆，世路风波子细谙。老校于君合先退，明年半百又加三。
可怜风景浙东西，先数馀杭次会稽。禹庙未胜天竺寺，钱湖不羡若耶溪。摆尘野鹤春毛暖，拍水沙鸥湿翅低。更对雪楼君爱否，红栏碧甃点银泥。
湖上春来似画图，乱峰围绕水平铺。松排山面千重翠，月点波心一颗珠。碧毯线头抽早稻，青罗裙带展新蒲。未能抛得杭州去，一半句留是此湖。
昏昏老与病相和，感物思君叹复歌。声早鸡先知夜短，色浓柳最占春多。沙头雨染斑斑草，水面风驱瑟瑟波。可道眼前光景恶，其如难见故人何。
三郡何因此结缘，贞元科第忝同年。故情欢喜开书后，旧事思量在眼前。越国封疆吞碧海，杭城楼合入青烟。吴兴卑小君应屈，为是蓬莱最后仙。
拣得琅玕截作筒，缄题章句写心胸。随风每喜飞如鸟，渡水常忧化作龙。粉节坚如太守信，霜筠冷称大夫容。烦君赞咏心知愧，鱼目骊珠同一封。
腾腾兀兀在人间，贵贱贤愚尽往还。膻腻筵中唯饮酒，歌钟会处独思山。存神不许三尸住，混俗无妨两鬓斑。除却馀杭白太守，何人更解爱君闲。
平铺一合锦筵开，连击三声画鼓催。红蜡烛移桃叶起，紫罗衫动柘枝来。带垂钿胯花腰重，帽转金铃雪面回。看即曲终留不住，云飘雨送向阳台。
征途行色惨风烟，祖帐离声咽管弦。翠黛不须留五马，皇恩只许住三年。绿藤阴下铺歌席，红藕花中泊妓船。处处回头尽堪恋，就中难别是湖边。
向公心切向财疏，淮上休官洛下居。三郡政能从独步，十年生计复何如。使君滩上久分手，别驾渡头先得书。且喜平安又相见，其馀外事尽空虚。
叩齿晨兴秋院静，焚香冥坐晚窗深。七篇真诰论仙事，一卷檀经说佛心。此日尽知前境妄，多生曾被外尘侵。自嫌习性犹残处，爱咏闲诗好听琴。
掌纶不称吾应笑，典郡无能我自知。别诏忽惊新命出，同寮偶与夙心期。春坊潇洒优闲地，秋鬓苍浪老大时。独占二疏应未可，龙楼见拟觅分司。
老爱东都好寄身，足泉多竹少埃尘。年丰最喜唯贫客，秋冷先知是瘦人。幸有琴书堪作伴，苦无田宅可为邻。洛中纵未长居得，且与苏田游过春。
忽忆郡南山顶上，昔时同醉是今辰。笙歌委曲声延耳，金翠动摇光照身。风景不随宫相去，欢娱应逐使君新。江山宾客皆如旧，唯是当筵换主人。
散秩留司殊有味，最宜病拙不才身。行香拜表为公事，碧洛青嵩当主人。已出闲游多到夜，却归慵卧又经旬。钱唐五马留三匹，还拟骑游搅扰春。
吾庐不独贮妻儿，自觉年侵身力衰。眼下营求容足地，心中准拟挂冠时。新昌小院松当户，履道幽居竹遶池。莫道两都空有宅，林泉风月是家资。
门庭有水巷无尘，好称闲官作主人。冷似雀罗虽少客，宽于蜗舍足容身。疏通竹径将迎月，扫掠莎台欲待春。济世料君归未得，南园北曲谩为邻。
晚归骑马过天津，沙白桥红返照新。草色连延多隙地，鼓声闲缓少忙人。还如南国饶沟水，不似西京足路尘。金谷风光依旧在，无人管领石家春。
曾嗟放逐同巴峡，且喜归还会洛阳。时命到来须作用，功名未立莫思量。银衔叱拨欺风雪，金屑琵琶费酒浆。更待城东桃李发，共君沈醉两三场。
何因散地共徘徊，人道君才我不才。骑少马蹄生易蹶，用稀印鏁涩难开。妻知年老添衣絮，婢报天寒拨酒醅。更愧小胥谘拜表，单衫冲雪夜深来。
穿篱遶舍碧逶迤，十亩闲居半是池。食饱窗间新睡后，脚轻林下独行时。水能性淡为吾友，竹解心虚即我师。何必悠悠人世上，劳心费目觅亲知。
年来数出觅风光，亦不全闲亦不忙。放鞚体安骑稳马，隔袍身暖照晴阳。迎春日日添诗思，送老时时放酒狂。除却髭须白一色，其馀未伏少年郎。
闲游何必多徒侣，相劝时时举一杯。博望苑中无职役，建春门外足池台。绿油剪叶蒲新长，红蜡黏枝杏欲开。白马朱衣两宫相，可怜天气出城来。
换印虽频命未通，历阳湖上又秋风。不教才展休明代，为罚诗争造化功。我亦思归田舍下，君应厌卧郡斋中。好相收拾为闲伴，年齿官班约略同。
杭城隔岁转苏台，还拥前时五马回。厌见簿书先眼合，喜逢杯酒暂眉开。未酬恩宠年空去，欲立功名命不来。一别承明三领郡，甘从人道是粗才。
新诗传咏忽纷纷，楚老吴娃耳遍闻。尽解呼为好才子，不知官是上将军。辞人命薄多无位，战将功高少有文。谢朓篇章韩信钺，一生双得不如君。
形容瘦薄诗情苦，岂是人间有相人。只合一生眠白屋，何因三度拥朱轮。金章未佩虽非贵，银榼常携亦不贫。唯是无儿头早白，被天磨折恰平均。
紫薇花对紫微翁，名目虽同貌不同。独占芳菲当夏景，不将颜色托春风。浔阳官舍双高树，兴善僧庭一大丛。何似苏州安置处，花堂栏下月明中。
为我踟蹰停酒盏，与君约略说杭州。山名天竺堆青黛，湖号钱唐泻绿油。大屋檐多装雁齿，小航船亦画龙头。所嗟水路无三百，官系何因得再游。
妓筵今夜别姑苏，客櫂明朝向镜湖。莫泛扁舟寻范蠡，且随五马觅罗敷。兰亭月破能回否，娃馆秋凉却到无。好与使君为老伴，归来休染白髭须。
常爱西亭面北林，公私尘事不能侵。共闲作伴无如鹤，与老相宜只有琴。莫遣是非分作界，须教吏隐合为心。可怜此道人皆见，但要修行功用深。
暗淡绯衫称老身，半披半曳出朱门。袖中吴郡新诗本，襟上杭州旧酒痕。残色过梅看向尽，故香因洗嗅犹存。曾经烂熳三年著，欲弃空箱似少恩。
吾年五十加朝散，尔亦今年赐服章。齿发恰同知命岁，官衔俱是客曹郎。荣传锦帐花联萼，彩动绫袍雁趁行。大抵著绯宜老大，莫嫌秋鬓数茎霜。
阊门曙色欲苍苍，星月高低宿水光。櫂举影摇灯烛动，舟移声拽管弦长。渐看海树红生日，遥见包山白带霜。出郭已行十五里，唯消一曲慢霓裳。
水天向晚碧沉沉，树影霞光重叠深。浸月冷波千顷练，苞霜新橘万株金。幸无案牍何妨醉，纵有笙歌不废吟。十只画船何处宿，洞庭山脚太湖心。
洞庭贡橘拣宜精，太守勤王请自行。珠颗形容随日长，琼浆气味得霜成。登山敢惜驽骀力，望阙难伸蝼蚁情。疏贱无由亲跪献，愿凭朱实表丹诚。
湖山处处好淹留，最爱东湾北坞头。掩映橘林千点火，泓澄潭水一盆油。龙头画舸衔明月，鹊脚红旗蘸碧流。为报茶山崔太守，与君各是一家游。
曾为白社羁游子，今作朱门醉饱身。十万户州尤觉贵，二千石禄敢言贫。重裘每念单衣士，兼味尝思旅食人。新馆寒来多少客，欲回歌酒暖风尘。
钱唐山水接苏台，两地褰帷愧不才。政事素无争学得，风情旧有且将来。双蛾解珮啼相送，五马鸣珂笑却回。不似刘郎无景行，长抛春恨在天台。
微之别久能无叹，知退书稀岂免愁。甲子百年过半后，光阴一岁欲终头。池水晓合胶船底，楼雪晴销露瓦沟。自觉欢情随日减，苏州心不及杭州。
荣进虽频退亦频，与君才命不调匀。若不九重中掌事，即须千里外抛身。紫垣南北厅曾对，沧海东西郡又邻。唯欠结庐嵩洛下，一时归去作闲人。
白头岁暮苦相思，除却悲吟无可为。枕上从妨一夜睡，灯前读尽十年诗。龙钟校正骑驴日，憔悴通江司马时。若并如今是全活，纡朱拖紫且开眉。
弟妹妻孥小侄甥，娇痴弄我助欢情。岁盏后推蓝尾酒，春盘先劝胶牙饧。形骸潦到虽堪叹，骨肉团圆亦可荣。犹有夸张少年处，笑呼张丈唤殷兄。
黄鹂巷口莺欲语，乌鹊河头冰欲销。绿浪东西南北水，红栏三百九十桥。鸳鸯荡漾双双翅，杨柳交加万万条。借问春风来早晚，只从前日到今朝。
少年宾旅非吾辈，晚岁簪缨束我身。酒散更无同宿客，诗成长作独吟人。𬞟洲会面知何日，镜水离心又一春。两处也应相忆在，官高年长少情亲。
小舫一艘新造了，轻装梁柱庳安篷。深坊静岸游应遍，浅水低桥去尽通。黄柳影笼随櫂月，白𬞟香起打头风。慢牵欲傍樱桃泊，借问谁家花最红。
遥闻境会茶山夜，珠翠歌钟俱遶身。盘下中分两州界，灯前合作一家春。青娥遰舞应争妙，紫笋齐尝各鬬新。自叹花时北窗下，蒲黄酒对病眠人。
海山郁郁石棱棱，新豁高居正好登。南临赡部三千界，东对蓬宫十二层。报我楼成秋望月，把君诗读夜回灯。无妨却有他心眼，妆点亭台即不能。
水国多阴常懒出，老夫饶病爱闲眠。三旬卧度莺花月，一半春销风雨天。薄暮何人吹觱篥，新晴几处缚秋千。彩绳芳树长如旧，唯是年年换少年。
分无佳丽敌西施，敢有文章替左司。随分笙歌聊自乐，等闲篇咏被人知。花边妓引寻香径，月下僧留宿剑池。可惜当时好风景，吴王应不解吟诗。
少年曾管二千兵，昼听笙歌夜斫营。自反丘园头尽白，每逢旗鼓眼犹明。杭州暮醉连床卧，吴郡春游并马行。自愧阿连官职慢，只教兄作使君兄。
留春不住登城望，惜夜相将秉烛游。风月万家河两岸，笙歌一曲郡西楼。诗听越客吟何苦，酒被吴娃劝不休。从道人生都是梦，梦中欢笑亦胜愁。
含桃最说出东吴，香色鲜秾气味殊。洽恰举头千万颗，婆娑拂面两三株。鸟偷飞处衔将火，人摘争时蹋破珠。可惜风吹兼雨打，明朝后日即应无。
散乱空中千片雪，蒙笼物上一重纱。纵逢晴景如看雾，不是春天亦看花。僧说客尘来眼界，医言风眩在肝家。两头治疗何曾瘥，药力微茫佛力赊。
眼藏损伤来已久，病根牢固去应难。医师尽劝先停酒，道侣多教早罢官。案上谩铺龙树论，盒中虚撚决明丸。人间方药应无益，争得金箆试刮看。
心中久有归田计，身上都无济世才。长告初从百日满，故乡元约一年回。马辞辕下头高举，鹤出笼中翅大开。但拂衣行莫回顾，的无官职趁人来。
卧听冬冬衙鼓声，起迟睡足长心情。华簪脱后头虽白，堆案抛来眼校明。闲上篮轝乘兴出，醉回花舫信风行。明朝更濯尘缨去，闻道松江水最清。
朝从思益峰游后，晚到楞伽寺歇时。照水姿容虽已老，上山筋力未全衰。行逢禅客多相问，坐倚渔舟一自思。犹去悬车十五载，休官非早亦非迟。
高高白月上青林，客去僧归独夜深。荤血屏除唯对酒，歌钟放散只留琴。更无俗物当人眼，但有泉声洗我心。最爱晓亭东望好，太湖烟水绿沈沈。
干时久与本心违，悟道深知前事非。犹厌劳形辞郡印，那将趁伴著朝衣。五千言里教知足，三百篇中劝式微。少室云边伊水畔，比君校老合先归。
自喜天教我少缘，家徒行计两翩翩。身兼妻子都三口，鹤与琴书共一船。僮仆减来无冗食，资粮算外有馀钱。携将贮作丘中费，犹免饥寒得数年。
银泥裙映锦障泥，画舸停桡马簇蹄。清管曲终鹦鹉语，红旗影动䮂䮧嘶。渐消醉色朱颜浅，欲语离情翠黛低。莫忘使君吟咏处，女坟湖北武丘西。
陇西鹦鹉到江东，养得经年觜渐红。常恐思归先剪翅，每因𫗪食暂开笼。人怜巧语情虽重，鸟忆高飞意不同。应似朱门歌舞妓，深藏牢闭后房中。
五年两郡亦堪嗟，偷出游山走看花。自此光阴为己有，从前日月属官家。樽前免被催迎使，枕上休闻报坐衙。睡到午时欢到夜，回看官职是泥沙。
恋他朝市求何事，想取丘园乐此身。千首恶诗吟过日，一壶好酒醉消春。归乡年亦非全老，罢郡家仍未苦贫。快活不知如我者，人间能有几多人。
兀兀寄形群动内，陶陶任性一生间。自抛官后春多醉，不读书来老更闲。琴里知闻唯渌水，茶中故旧是蒙山。穷通行止长相伴，谁道吾今无往还。
淮水东南第一州，山围雉堞月当楼。黄金印绶悬腰底，白雪歌诗落笔头。笑看儿童骑竹马，醉携宾客上仙舟。当家美事堆身上，何啻林宗与细侯。
汉庭重少身宜退，洛下闲居迹可逃。趁伴入朝应老丑，寻春放醉尚粗豪。诗携彩纸新装卷，酒典绯花旧赐袍。曾在东方千骑上，至今躞蹀马头高。
为我引杯添酒饮，与君把箸击盘歌。诗称国手徒为尔，命压人头不奈何。举眼风光长寂寞，满朝官职独蹉跎。亦知合被才名折，二十三年折太多。
纱巾角枕病眠翁，忙少闲多谁与同。但有双松当砌下，更无一事到心中。金章紫绶堪如梦，皂盖朱轮别似空。暑月贫家何所有，客来唯赠北窗风。
业重关西继大名，恩深阙下遂高情。祥鳣降伴趋庭鲤，贺燕飞和出谷莺。范蠡舟中无子弟，疏家席上欠门生。可怜玉树连桃李，从古无如此会荣。
为爱小塘招散客，不嫌老监与新诗。山公倒载无妨学，范蠡扁舟未要追。蓬断偶飘桃李径，鸥惊误拂凤皇池。敢辞课拙酬高韵，一勺争禁万顷陂。
五十年来思虑熟，忙人应未胜闲人。林园傲逸真成贵，衣食单疏不是贫。专掌图书无过地，遍寻山水自由身。傥年七十犹强健，尚得闲行十五春。
形骸僶俛班行内，骨肉句留俸禄中。无奈攀缘随手长，亦知恩爱到头空。草堂久闭庐山下，竹院新抛洛水东。自是未能归去得，世间谁要白须翁。
人情依旧岁华新，今日重招往日宾。鸡黍重回千里驾，林园暗换四年春。水轩平写琉璃镜，草岸斜铺翡翠茵。闻道经营费心力，忍教成后属他人。
梁园不到一年强，遥想清吟对绿觞。更有何人能饮酌，新添几卷好篇章。马头拂柳时回辔，豹尾穿花暂亚枪。谁引相公开口笑，不逢白监与刘郎。
闻道北都今一变，政和军乐万人安。绮罗二八围宾榻，组练三千夹将坛。蝉鬓应夸丞相少，貂裘不觉太原寒。世间大有虚荣贵，百岁无君一日欢。
驿路崎岖泥雪寒，欲登篮轝一长叹。风光不见桃花骑，尘土空留杏叶鞍。丧乘独归殊不易，脱骖相赠岂为难。幷州好马应无数，不怕旌旄试觅看。
尺素忽惊来梓泽，双金不惜送蓬山。八行落泊飞云雨，五字枪𫓩动珮环。玉韵乍听堪醒酒，银钩细读当披颜。收藏便作终身宝，何啻三年怀袖间。
落花如雪鬓如霜，醉把花看益自伤。少日为名多检束，长年无兴可颠狂。四时轮转春常少，百刻支分夜苦长。何事同生壬子岁，老于崔相及刘郎。
我为宪部入南宫，君作尚书镇浙东。老去一时成白首，别来七度换春风。簪缨假合虚名在，筋力销磨实事空。远地官高亲故少，些些谈笑与谁同。
早年同遇陶钧主，利钝精粗共在镕。金剑淬来长透匣，铅刀磨尽不成锋。差肩北省惭非据，接武南宫幸再容。跛鳖虽迟骐骥疾，何妨中路亦相逢。
朝回北阙值清晨，晚出南宫送暮春。入去丞郎非散秩，归来诗酒是闲人。犹思泉石多成梦，尚叹簪裾未离身。终是不如山下去，心头眼底两无尘。
连枝花样绣罗襦，本拟新年饷小姑。自觉逢春饶怅望，谁能每日趁功夫。针头不解愁眉结，线缕难穿泪脸珠。虽凭绣床都不绣，同床绣伴得知无。
六十衰翁儿女悲，傍人应笑尔应知。弟兄垂老相逢日，杯酒临欢欲散时。前路加餐须努力，今宵尽醉莫推辞。司徒知我难为别，直过秋归未讶迟。
认得春风先到处，西园南面水东头。柳初变后条犹重，花未开时枝已稠。暗助醉欢寻绿酒，潜添睡兴著红楼。知君未别阳和意，直待春深始拟游。
后来变化三分贵，同辈凋零太半无。世上争先从尽汝，人间鬬在不如吾。竿头已到应难久，局势虽迟未必输。不见山苗与林叶，迎春先绿亦先枯。
故人叙旧寄新篇，惆怅江南到眼前。暗想楼台万馀里，不闻歌吹一周年。桥头谁更看新月，池畔犹应泊旧船。最忆后庭杯酒散，红屏风掩绿窗眠。
吟君昨日早朝诗，金御炉前唤仗时。烟吐白龙头宛转，扇开青雉尾参差。暂留春殿多称屈，合入纶闱即可知。从此摩霄去非晚，鬓边未有一茎丝。
陕州司马去何如，养静资贫两有馀。公事闲忙同少尹，料钱多少敌尚书。秪携美酒为行伴，唯作新诗趁下车。自有铁牛无咏者，料君投刃必应虚。
病来心静一无思，老去身闲百不为。忽忽眼尘犹爱睡，些些口业尚夸诗。荤腥每断斋居月，香火常亲宴坐时。万虑消停百神泰，唯应寂寞杀三尸。
林亭一出宿风尘，忘却平津是要津。松阁晴看山色近，石渠秋放水声新。孙弘阁闹无闲客，傅说舟忙不借人。何似抡才济川外，别开池馆待交亲。
司空爱尔尔须知，不信听吟送鹤诗。羽翮势高宁惜别，稻粱恩厚莫愁饥。夜栖少共鸡争树，晓浴先饶凤占池。稳上青云勿回顾，的应胜在白家时。
车骑新从梁苑回，履声珮响入中台。凤池望在终重去，龙节功成且纳来。金勒最宜乘雪出，玉觞何必待花开。尚书首唱郎中和，不计官资只计才。
石渠金谷中间路，轩骑翩翩十日程。清洛饮冰添苦节，碧嵩看雪助高情。谩夸河北操旄钺，莫羡江西拥斾旌。何似府寮京令外，别教三十六峰迎。
欲将珠匣青铜镜，换取金尊白玉卮。镜里老来无避处，尊前愁至有消时。茶能散闷为功浅，萱纵忘忧得力迟。不似杜康神用速，十分一盏便开眉。
绿衣整顿双栖起，红觜分明对语时。始觉琵琶弦莽卤，方知吉了舌参差。郑牛识字吾常叹，丁鹤能歌尔亦知。若称白家鹦鹉鸟，笼中兼合解吟诗。
仪容白皙上仙郎，方寸清虚内道场。两翼化生因服药，三尸卧死为休粮。醮坛北向宵占斗，寝室东开早纳阳。尽日窗间更无事，唯烧一炷降真香。
诗家律手在成都，权与寻常将相殊。剪截五言兼用钺，陶钧六义别开炉。惊人卷轴须知有，随事文章不道无。篇数虽同光价异，十鱼目换十骊珠。
为忆娃宫与虎丘，玩君新作不能休。蜀笺写出篇篇好，吴调吟时句句愁。洛下林园终共住，江南风月会重游。由来事过多堪惜，何况苏州胜汝州。
江南名郡数苏杭，写在殷家三十章。君是旅人犹苦忆，我为刺史更难忘。境牵吟咏真诗国，兴入笙歌好醉乡。为念旧游终一去，扁舟直拟到沧浪。
玉芝观里王居士，服气餐霞善养身。夜后不闻龟喘息，秋来唯长鹤精神。容颜尽怪长如故，名姓多疑不是真。贵重荣华轻寿命，知君闷见世间人。
朱阁青山高庳齐，与君才子作诗题。傍闻大内笙歌近，下视诸司屋舍低。万卷图书天禄上，一条风景月华西。欲知丞相优贤意，百步新廊不蹋泥。
宦情牢落年将暮，病假联绵日渐深。被老相催虽白首，与春无分未甘心。闲停茶椀从容语，醉把花枝取次吟。劳动故人庞阁老，提鱼携酒远相寻。
翠华黄屋未东巡，碧洛青嵩付大臣。地称高情多水竹，山宜闲望少风尘。龙门即拟为游客，金谷先凭作主人。歌酒家家花处处，莫空管领上阳春。
地偏坊远巷仍斜，最近东头是白家。宿雨长齐邻舍柳，晴光照出夹城花。春风小榼三升酒，寒食深炉一椀茶。能到南园同醉否，笙歌随分有些些。
小园斑駮花初发，新乐铮𪭢教欲成。红萼紫房皆手植，苍头碧玉尽家生。高调管色吹银字，慢拽歌词唱渭城。不饮一杯听一曲，将何安慰老心情。
高竹笼前无伴侣，乱鸡群里有风标。低头乍恐丹砂落，晒翅常疑白雪消。转觉鸬鹚毛色下，苦嫌鹦鹉语声娇。临风一唳思何事，怅望青田云水遥。
池中此鹤鹤中稀，恐是辽东老令威。带雪松枝翘膝胫，放花菱片缀毛衣。低回且向林间宿，奋迅终须天外飞。若问故巢知处在，主人相恋未能归。
可惜莺啼花落处，一壶浊酒送残春。可怜月好风凉夜，一部清商伴老身。饱食安眠消日月，闲谈冷笑接交亲。谁知将相王侯外，别有优游快活人。
六纛双旌万铁衣，幷汾旧路满光辉。青衫书记何年去，红斾将军昨日归。诗作马蹄随笔走，猎酣鹰翅伴觥飞。此都莫作多时计，再为苍生入紫微。
大红斾引碧幢旌，新拜将军指点行。战将易求何足贵，书生难得始堪荣。离筵歌舞花丛散，候骑刀枪雪队迎。应笑蹉跎白头尹，风尘唯管洛阳城。
素房含露玉冠鲜，绀叶摇风钿扇圆。本是吴州供进藕，今为伊水寄生莲。移根到此三千里，结子经今六七年。不独池中花故旧，兼乘旧日采花船。
金磬玉笙调已久，牙床角枕睡常迟。朦胧闲梦初成后，宛转柔声入破时。乐可理心应不谬，酒能陶性信无疑。起尝残酌听馀曲，斜背银缸半下帷。
晴阳晚照湿烟销，五凤楼高天泬寥。野绿全经朝雨洗，林红半被暮云烧。龙门翠黛眉相对，伊水黄金线一条。自入秋来风景好，就中最好是今朝。
去年八月哭微之，今年八月哭敦诗。何堪老泪交流日，多是秋风摇落时。泣罢几回深自念，情来一倍苦相思。同年同病同心事，除却苏州更是谁。
庭草留霜池结冰，黄昏钟绝冻云凝。碧毡帐上正飘雪，红火炉前初炷灯。高调秦筝一两弄，小花蛮榼二三升。为君更奏湘神曲，夜就侬来能不能。
自从娇𫘤一相依，共见杨花七度飞。玳瑁床空收枕席，琵琶弦断倚屏帏。人间有梦何曾入，泉下无家岂是归。坟上少啼留取泪，明年寒食更沾衣。
老去亲朋零落尽，秋来弦管感伤多。尚书宅畔悲邻笛，廷尉门前叹雀罗。绿绮窗空分妓女，绛纱帐掩罢笙歌。欢娱未足身先去，争奈书生薄命何。
穷冬月末两三日，半百年过六七时。龙尾趁朝无气力，牛头参道有心期。荣华外物终须悟，老病傍人岂得知。犹被妻儿教渐退，莫求致仕且分司。
唯生一女才十二，秪欠三年未六旬。婚嫁累轻何怕老，饥寒心惯不忧贫。紫泥丹笔皆经手，赤绂金章尽到身。更拟踟蹰觅何事，不归嵩洛作闲人。
七年囚闭作笼禽，但愿开笼便入林。幸得展张今日翅，不能辜负昔时心。人间祸福愚难料，世上风波老不禁。万一差池似前事，又应追悔不抽簪。
心中万事不思量，坐倚屏风卧向阳。渐觉咏诗犹老丑，岂宜凭酒更麄狂。头垂白发我思退，脚蹋青云君欲忙。只有今春相伴在，花前賸醉两三场。
灞浐风烟函谷路，曾经几度别长安。昔时蹙促为迁客，今日从容自去官。优诏幸分四皓秩，祖筵惭继二疏欢。尘缨世网重重缚，回顾方知出得难。
紫微阁老自多情，白首园公岂要迎。伴我绿槐阴下歇，向君红斾影前行。纶巾发少浑欹仄，篮轝肩齐甚稳平。但问主人留几日，分司宾客去无程。
黄鸟无声叶满枝，闲吟想到洛城时。惜逢金谷三春尽，恨拜铜楼一月迟。诗境忽来还自得，醉乡潜去与谁期。东都添个狂宾客，先报壶觞风月知。
明朝欲见琴尊伴，洗拭金杯拂玉徽。君乞曹州刺史替，我抛刑部侍郎归。倚疮老马收蹄立，避箭高鸿尽翅飞。岂料洛阳风月夜，故人垂老得相依。
轻衣稳马槐阴路，渐近东来渐少尘。耳闹久憎闻俗事，眼明初喜见闲人。昔曾对作承华相，今复连为博望宾。始信淡交宜久远，与君转老转相亲。
归来未及问生涯，先问江南物在耶。引手摩挲青石笋，回头点检白莲花。苏州舫故龙头暗，王尹桥倾雁齿斜。别有夜深惆怅事，月明双鹤在裴家。
未能同隐云林下，且复相招禄仕间。随月有钱胜卖药，终年无事抵归山。镜湖水远何由泛，棠树枝高不易攀。惆怅八科残四在，两人荣闹两人闲。
行寻甃石引新泉，坐看修桥补钓船。绿竹挂衣凉处歇，清风展簟困时眠。身闲当贵真天爵，官散无忧即地仙。林下水边无厌日，便堪终老岂论年。
不矜轩冕爱林泉，许到池头一醉眠。已遣平治行药迳，兼教扫拂钓鱼船。应将笔砚随诗主，定有笙歌伴酒仙。祗候高情无别物，苍苔石笋白花莲。
不出门来又数旬，将何销日与谁亲。鹤笼开处见君子，书卷展时逢古人。自静其心延寿命，无求于物长精神。能行便是真修道，何必降魔调伏身。
三分鬓发二分丝，晓镜秋容相对时。去作忙官应太老，退为闲叟未全迟。静中得味何须道，稳处安身更莫疑。若使至今黄绮在，闻吾此语亦分司。
日月天衢仰面看，尚淹池凤滞台鸾。碧幢千里空移镇，赤笔三年未转官。别后纵吟终少兴，病来虽饮不多欢。酒军诗敌如相遇，临老犹能一据鞍。
眼下有衣兼有食，心中无喜亦无忧。正如身后有何事，应向人间无所求。静念道经深闭目，闲迎禅客小低头。犹残少许云泉兴，一岁龙门数度游。
晴教晒药泥茶灶，闲看科松洗竹林。活计纵贫长净洁，池亭虽小颇幽深。厨香炊黍调和酒，窗暖安弦拂拭琴。老去生涯祗如此，更无馀事可劳心。
天时人事常多故，一岁春能几处游。不是尘埃便风雨，若非疾病即悲忧。贫穷心苦多无兴，富贵身忙不自由。唯有分司官恰好，闲游虽老未能休。
人少街荒已寂寥，风多尘起重萧条。上阳落叶飘宫树，中渡流澌拥渭桥。出早冒寒衣挍薄，归迟侵黑酒全消。如今不是闲行日，日短天阴坊曲遥。
可怜今夜鹅毛雪，引得高情鹤氅人。红蜡烛前明似昼，青毡帐里暖如春。十分满盏黄金液，一尺中庭白玉尘。对此欲留君便宿，诗情酒分合相亲。
虹梁雁齿随年换，素板朱栏逐日修。但恨尚书能久别，莫忘州守不频游。重移旧柱开中眼，乱种新花拥两头。李郭小船何足问，待君乘过济川舟。
山屐田衣六七贤，搴芳蹋翠弄潺湲。九龙潭月落杯酒，三品松风飘管弦。强健且宜游胜地，清凉不觉过炎天。始知驾鹤乘云外，别有逍遥地上仙。
开元遗曲自凄凉，况近秋天调是商。爱者谁人唯白尹，奏时何处在嵩阳。回临山月声弥怨，散入松风韵更长。子晋少姨闻定怪，人间亦便有霓裳。
鸡犬丧家分散后，林园失主寂寥时。落花不语空辞树，流水无情自入池。风荡宴船初破漏，雨淋歌阁欲倾欹。前庭后院伤心事，唯是春风秋月知。
求荣争宠任纷纷，脱弃金貂祗有君。散员疏去未为贵，小邑陶休何足云。山色好当晴后见，泉声宜向醉中闻。主人忆尔尔知否，抛却青云归白云。
年颜气力渐衰残，王屋中峰欲上难。顶上将探小有洞，喉中须咽大还丹。河车九转宜精炼，火候三年在好看。他日药成分一粒，与君先去扫天坛。
百千万劫菩提种，八十三年功德林。若不秉持僧行苦，将何报答佛恩深。慈悲不瞬诸天眼，清净无尘几地心。每岁八关蒙九授，殷勤一戒重千金。
随宜饮食聊充腹，取次衣裘亦煖身。未必得年非瘦薄，无妨长福是单贫。老龟岂羡牺牲饱，蟠木宁争桃李春。随分自安心自断，是非何用问闲人。
世间好物黄醅酒，天下闲人白侍郎。爱向卯时谋洽乐，亦曾酉日放粗狂。醉来枕麹贫如富，身后堆金有若亡。元九计程殊未到，瓮头一盏共谁尝。
常忧到老都无子，何况新生又是儿。阴德自然宜有庆，皇天可得道无知。一园水竹今为主，百卷文章更付谁。莫虑鹓鶵无浴处，即应重入凤皇池。
五十八翁方有后，静思堪喜亦堪嗟。一珠甚小还惭蚌，八子虽多不羡鸦。秋月晚生丹桂实，春风新长紫兰芽。持杯祝愿无他语，慎勿顽愚似汝爷。
一树红桃亚拂池，竹遮松荫晚开时。非因斜日无由见，不是闲人岂得知。寒地生材遗挍易，贫家养女嫁常迟。春深欲落谁怜惜，白侍郎来折一枝。
问予何故独安然，免被饥寒婚嫁牵。骨肉都卢无十口，粮储依约有三年。但能斗薮人间事，便是逍遥地上仙。唯恐往还相厌贱，南家饮酒北家眠。
玄晏家风黄绮身，深居高卧养精神。性慵无病常称病，心足虽贫不道贫。竹院君闲销永日，花亭我醉送残春。自嫌诗酒犹多兴，若比先生是俗人。
一曲悲歌酒一尊，同年零落几人存。世如阅水应堪叹，名是浮云岂足论。各从仕禄休明代，共感平生知己恩。今日与君重上处，龙门不是旧龙门。
洛下林园好自知，江南景物暗相随。净淘红粒罯香饭，薄切紫鳞烹水葵。雨滴篷声青雀舫，浪摇花影白莲池。停杯一问苏州客，何似吴松江上时。
卯时偶饮斋时卧，林下高桥桥上亭。松影过窗眠始觉，竹风吹面醉初醒。就荷叶上包鱼鲊，当石渠中浸酒缾。生计悠悠身兀兀，甘从妻唤作刘伶。
怕寒放懒日高卧，临老谁言牵率身。夹幕绕房深似洞，重裀衬枕煖于春。小青衣动桃根起，嫩绿醅浮竹叶新。未裹头前倾一盏，何如冲雪趁朝人。
忆除司马向江州，及此凡经十五秋。虽在簪裾从俗累，半寻山水是闲游。谪居终带乡关思，领郡犹分邦国忧。争似如今作宾客，都无一念到心头。
怪石千年应自结，灵泉一带是谁开。蹙为宛转青蛇项，喷作玲珑白雪堆。赤日旱天长看雨，玄阴腊月亦闻雷。所嗟地去都门远，不得肩舁每日来。
笙歌旖旎曲终头，转作离声满坐愁。筝怨朱弦从此断，烛啼红泪为谁流。夜长似岁欢宜尽，醉未如泥饮莫休。何况鸡鸣即须别，门前风雨冷修修。
身心安处为吾土，岂限长安与洛阳。水竹花前谋活计，琴诗酒里到家乡。荣先生老何妨乐，楚接舆歌未必狂。不用将金买庄宅，城东无主是春光。
树深藤老竹回环，石壁重重锦翠斑。俗客看来犹解爱，忙人到此亦须闲。况当霁景凉风后，如在千岩万壑间。黄绮更归何处去，洛阳城内有商山。
头风目眩乘衰老，祗有增加岂有瘳。花发眼中犹足怪，柳生肘上亦须休。大窠罗绮看才辨，小字文书见便愁。必若不能分黑白，却应无悔复无尤。
雪拥衡门水满池，温炉卯后煖寒时。绿醅新酎尝初醉，黄纸除书到不知。厚俸自来诚忝滥，老身欲起尚迟疑。应须了却丘中计，女嫁男婚三迳资。
津桥东北斗亭西，到此令人诗思迷。眉月晚生神女浦，脸波春傍窈娘堤。柳丝袅袅风缲出，草缕茸茸雨剪齐。报道前驱少呼喝，恐惊黄鸟不成啼。
樱桃厅院春偏好，石井栏堂夜更幽。白粉墙头花半出，绯纱烛下水平流。闲留宾客尝新酒，醉领笙歌上小舟。舞袖飘飖櫂容与，忽疑身是梦中游。
掌珠一颗儿三岁，鬓雪千茎父六旬。岂料汝先为异物，常忧吾不见成人。悲肠自断非因剑，啼眼加昏不是尘。怀抱又空天默默，依前重作邓攸身。
书报微之晦叔知，欲题崔字泪先垂。世间此恨偏敦我，天下何人不哭儿。蝉老悲鸣抛蜕后，龙眠惊觉失珠时。文章十帙官三品，身后传谁庇荫谁。
府伶呼唤争先到，家酝提携动辄随。合是人生开眼日，自当年老敛眉时。丹砂炼作三铢土，玄发看成一把丝。劳寄新诗远安慰，不闻枯树再生枝。
喜逢二室游仙子，厌作三川守土臣。举手摩挲潭上石，开襟斗薮府中尘。他日终为独往客，今朝未是自由身。若言尹是嵩山主，三十六峰应笑人。
家池动作经旬别，松竹琴鱼好在无。树暗小巢藏巧妇，渠荒新叶长慈姑。不因车马时时到，岂觉林园日日芜。犹喜春深公事少，每来花下得踟蹰。
衰容禁得无多酒，秋鬓新添几许霜。纵有风情应淡薄，假如老健莫夸张。兴来吟咏从成癖，饮后酣歌少放狂。不为倚官兼挟势，因何入得少年场。
官桥晴雪晓峩峩，老尹行吟独一过。紫绶相辉应不恶，白须同色复如何。悠扬短景凋年急，牢落衰情感事多。犹赖洛中饶醉客，时时䛏我唤笙歌。
献岁晴和风景新，铜𫘞街郭暖无尘。府庭共贺三川雪，县道分行百里春。朱绂洛阳官位屈，青袍长水俸钱贫。有何功德纡金紫，若比同年是幸人。
醉来忘渴复忘饥，冠带形骸杳若遗。耳底斋钟初过后，心头卯酒未消时。临风朗咏从人听，看雪闲行任马迟。应被众疑公事慢，承前府尹不吟诗。
南龙兴寺春晴后，缓步徐吟绕四廊。老趁风花应不称，闲寻松雪正相当。吏人引从多乘轝，宾客逢迎少下堂。不拟人间更求事，些些疏懒亦何妨。
天宫高阁上何频，每上令人耳目新。前日晚登缘看雪，今朝晴望为迎春。林莺何处吟筝柱，墙柳谁家晒麹尘。可惜三川虚作主，风光不属白头人。
自别崔公四五秋，因何临老转风流。归来不说秦中事，歇定唯谋洛下游。酒面浮花应是喜，歌眉敛黛不关愁。得君更有无厌意，犹恨尊前欠老刘。
星河耿耿漏绵绵，月暗灯微欲曙天。转枕频伸书帐下，披裘箕踞火炉前。老眠早觉常残夜，病力先衰不待年。五欲已销诸念息，世间无境可勾牵。
贫穷汲汲求衣食，富贵营营役心力。人生不富即贫穷，光阴易过闲难得。我今幸在穷富间，虽在朝廷不入山。看雪寻花玩风月，洛阳城里七年闲。
秦磨利刀斩李斯，齐烧沸鼎烹郦其。可怜黄绮入商洛，闲卧白云歌紫芝。彼为葅醢机上尽，此为鸾皇天外飞。去者逍遥来者死，乃知祸福非天为。
案头历日虽未尽，向后唯残六七行。床下酒瓶虽不满，犹应醉得两三场。病身不许依年老，拙宦虚教逐日忙。闻健偷闲且勤饮，一杯之外莫思量。
雪夜闲游多秉烛，花时𫏐出亦提壶。别来少遇新诗敌，老去难逢旧饮徒。大振威名降北虏，勤行惠化活东吴。不知歌酒腾腾兴，得似河南醉尹无。
自请假来多少日，五旬光景似须臾。已判到老为狂客，不分当春作病夫。杨柳花飘新白雪，樱桃子缀小红珠。头风不敢多多饮，能酌三分相劝无。
笋老兰长花渐稀，衰翁相对惜芳菲。残莺著雨慵休啭，落絮无风凝不飞。行掇木芽供野食，坐牵萝蔓挂朝衣。十年分手今同醉，醉未如泥莫道归。
纶阁沈沈无宠命，苏台籍籍有能声。岂唯不得清文力，但恐空传冗吏名。郎署回翔何水部，江湖留滞谢宣城。所嗟非独君如此，自古才难共命争。
吾师道与佛相应，念念无为法法能。口藏宣传十二部，心台照耀百千灯。尽离文字非中道，长住虚空是小乘。少有人知菩萨行，世间只是重高僧。
昨日三川新罢守，今年四皓尽分司。幸陪散秩闲居日，好是登山临水时。家未苦贫常酝酒，身虽衰病尚吟诗。龙门泉石香山月，早晚同游报一期。
青莎台上起书楼，绿藻潭中系钓舟。日晚爱行深竹里，月明多上小桥头。𫏐尝新酒还成醉，亦出中门便当游。一部清商聊送老，白须萧飒管弦秋。
𫏐辞八座罢双旌，便作登山临水行。能以忠贞酬重任，不将富贵碍高情。朱门出去簪缨从，绛帐归来歌吹迎。鞍辔闹装光满马，何人信道是书生。
靖安客舍花枝下，共脱青衫典浊醪。今日洛桥还醉别，金杯翻污麒麟袍。喧阗夙驾君脂辖，酩酊离筵我藉糟。好去商山紫芝伴，珊瑚鞭动马头高。
五度龙门点额回，却缘多艺复多才。贫泥客路黏难出，愁锁乡心掣不开。何必更游京国去，不如且入醉乡来。吴弦楚调潇湘弄，为我殷勤送一杯。
白衣居士紫芝仙，半醉行歌半坐禅。今日维摩兼饮酒，当时绮季不请钱。等闲池上留宾客，随事灯前有管弦。但问此身销得否，分司气味不论年。
敦诗说礼中军师，重士轻财大丈夫。常与师徒同苦乐，不教亲故隔荣枯。花钿坐绕黄金印，丝管行随白玉壶。商皓老狂唯爱醉，时时能寄酒钱无。
平阳旧宅少人游，应是游人到即愁。布谷鸟啼桃李院，络丝虫怨凤皇楼。台倾滑石犹残砌，帘断珍珠不满钩。闻道至今萧史在，髭须雪白向明州。
三岁相依在洛都，游花宴月饱欢娱。惜别笙歌多怨咽，愿留轩盖少踟蹰。剑磨光彩依前出，鹏举风云逐后驱。从此求闲应不得，更能重醉白家无。
珊瑚鞭亸马踟蹰，引手低蛾索一盂。腰为逆风成弱柳，面因冲冷作凝酥。银箆稳𥮾乌罗帽，花襜宜乘咤拨驹。雪里君看何所似，王昭君妹写真图。
海内姑苏太守贤，恩加章绶岂徒然。贺宾喜色欺杯酒，醉妓欢声遏管弦。鱼珮葺鳞光照地，鹘衔瑞带势冲天。莫嫌鬓上些些白，金紫由来称长年。
腊月九日煖寒客，卯时十分空腹杯。玄晏舞狂乌帽落，蓝田醉倒玉山颓。貌偷花色老𫏐去，歌蹋柳枝春暗来。不为刘家贤圣物，愁翁笑口大难开。
吴苑四时风景好，就中偏好是春天。霞光曙后殷于火，水色晴来嫩似烟。士女笙歌宜月下，使君金紫称花前。诚知欢乐堪留恋，其奈离乡已四年。
高卧闲行自在身，池边六见柳条新。幸逢尧舜无为日，得作羲皇向上人。四皓再除犹且健，三州罢守未全贫。莫愁客到无供给，家酝香浓野菜春。
非庄非宅非兰若，竹树池亭十亩馀。非道非僧非俗吏，褐裘乌帽闭门居。梦游信意宁殊蝶，心乐身闲便是鱼。虽未定知生与死，其间胜负两何如。
久雨初晴天气新，风烟草树尽欣欣。虽当冷落衰残日，还有阳和暖活身。池色溶溶蓝染水，花光焰焰火烧春。商山老伴相收拾，不用随他年少人。
君应怪我朝朝饮，不说向君君不知。身上幸无疼痛处，瓮头正是撇尝时。刘妻劝谏夫休醉，王侄分疏叔不痴。六十三翁头雪白，假如醒黠欲何为。
宿酲寂寞眠初起，春意阑珊日又斜。劝我加餐因早笋，恨人休醉是残花。闷吟工部新来句，渴饮毗陵远到茶。兄弟东西官职冷，门前车马向谁家。
玉泉南涧花奇怪，不似花丛似火堆。今日多情唯我到，每年无故为谁开。宁辞辛苦行三里，更与留连饮两杯。犹有一般辜负事，不将歌舞管弦来。
晓服云英漱井华，寥然身若在烟霞。药销日晏三匙饭，酒渴春深一椀茶。每夜坐禅观水月，有时行醉玩风花。净名事理人难解，身不出家心出家。
昔蒙兴化池头送，今许龙门潭上期。聚散但惭长见念，荣枯安敢道相思。功成名遂来虽久，云卧山游去未迟。闻说风情筋力在，只如初破蔡州时。
鸾凤翺翔在寥廓，貂蝉萧洒出埃尘。致成尧舜升平代，收得夔龙强健身。抛掷功名还史册，分张欢乐与交亲。商山老皓虽休去，终是留侯门下人。
位下才高多怨天，刘兄道胜独恬然。贫于扬子两三倍，老过荣公六七年。笔砚莫抛留压案，箪瓢从陋也销钱。郡丞自合当优礼，何况夷陵太守贤。
楼阁高低树浅深，山光水色暝沈沈。嵩烟半卷青绡幕，伊浪平铺绿绮衾。飞鸟灭时宜极目，远风来处好开襟。谁知不离簪缨内，长得逍遥自在心。
须知诸相皆非相，若住无馀却有馀。言下忘言一时了，梦中说梦两重虚。空花岂得兼求果，阳焰如何更觅鱼。摄动是禅禅是动，不禅不动即如如。
吉凶祸福有来由，但要深知不要忧。只见火光烧润屋，不闻风浪覆虚舟。名为公器无多取，利是身灾合少求。虽异匏瓜难不食，大都食足早宜休。
鱼能深入宁忧钓，鸟解高飞岂触罗。热处先争炙手去，悔时其奈噬脐何。尊前诱得猩猩血，幕上偷安燕燕窠。我有一言君记取，世间自取苦人多。
向夕搴帘卧枕琴，微凉入户起开襟。偶因明月清风夜，忽想迁臣逐客心。何处投荒初恐惧，谁人绕泽正悲吟。始知洛下分司坐，一日安闲直万金。
权门要路是身灾，散地闲居少祸胎。今日怜君岭南去，当时笑我洛中来。虫全性命缘无毒，木尽天年为不才。大抵吉凶多自致，李斯一去二疏回。
貂冠初别九重门，马鬣新封四尺坟。薤露歌词非白雪，旌铭官爵是浮云。伯伦每置随身锸，元亮先为自祭文。莫道高风无继者，一千年内有崔君。
琵琶师在九重城，忽得书来喜且惊。一纸展看非旧谱，四弦翻出是新声。蕤宾掩抑娇多怨，散水玲珑峭更清。珠颗泪霑金捍拨，红妆弟子不胜情。
上阳宫里晓钟后，天津桥头残月前。空阔境疑非下界，飘飖身似在寥天。星河隐映初生日，楼阁葱茏半出烟。此处相逢倾一盏，始知地上有神仙。
月好共传唯此夜，境闲皆道是东都。嵩山表里千重雪，洛水高低两颗珠。清景难逢宜爱惜，白头相劝强欢娱。诚知亦有来年会，保得晴明强健无。
爱菊高人吟逸韵，悲秋病客感衰怀。黄花助兴方携酒，红叶添愁正满堦。居士荤腥今已断，仙郎杯杓为谁排。愧君相忆东篱下，拟废重阳一日斋。
九烛台前十二姝，主人留醉任欢娱。翩翻舞袖双飞蝶，宛转歌声一索珠。坐久欲醒还酩酊，夜深初散又踟蹰。南山宾客东山妓，此会人间曾有无。
促席留欢日未曛，远坊归思已纷纷。无妨按辔行乘月，何必逃杯走似云。银烛忍抛杨柳曲，金鞍潜送石榴裙。到时常晚归时早，笑乐三分校一分。
与君细话杭州事，为我留心莫等闲。闾里固宜勤抚恤，楼台亦要数跻攀。笙歌缥缈虚空里，风月依稀梦想间。且喜诗人重管领，遥飞一盏贺江山。
渺渺钱唐路几千，想君到后事依然。静逢竺寺猿偷橘，闲看苏家女采莲。故妓数人凭问询，新诗两首倩留传。舍人虽健无多兴，老挍当时八九年。
洛川汝海封畿接，履道集贤来往频。一复时程虽不远，百馀步地更相亲。朱门陪宴多投辖，青眼留欢任吐茵。闻道郡斋还有酒，花前月下对何人。
妓房匣镜满红埃，酒库封瓶生绿苔。居士尔时缘护戒，车公何事亦停杯。散斋香火今朝散，开素盘筵后日开。随意往还君莫怪，坐禅僧去饮徒来。
好官病免曾三度，散地归休已七年。老自退闲非世弃，贫蒙强健是天怜。韦荆南去留春服，王侍中来乞酒钱。便得一年生计足，与君美食复甘眠。
移床避日依松竹，解带当风挂薜萝。钿砌池心绿𬞟合，粉开花面白莲多。久阴新霁宜丝管，苦热初凉入绮罗。家酝瓶空人客绝，今宵争奈月明何。
适情处处皆安乐，大抵园林胜市朝。烦闹荣华犹易过，优闲福禄更难销。自怜老大宜疏散，却被交亲叹寂寥。终日相逢不相见，两心相去一何遥。
柳枝谩蹋试双袖，桑落初香尝一杯。金屑醅浓吴米酿，银泥衫稳越娃裁。舞时已觉愁眉展，醉后仍教笑口开。惭愧故人怜寂寞，三千里外寄欢来。
离筵莫怆且同欢，共贺新恩拜旧官。屈就商山伴麋鹿，好归芸阁狎鹓鸾。落星石上苍苔古，画鹤厅前白露寒。老监姓名应在壁，相思试为拂尘看。
祸福茫茫不可期，大都早退似先知。当君白首同归日，是我青山独往时。顾索素琴应不暇，忆牵黄犬定难追。麒麟作脯龙为醢，何似泥中曳尾龟。
一年年觉此身衰，一日日知前事非。咏月嘲风先要减，登山临水亦宜稀。子平嫁娶贫中毕，元亮田园醉里归。为报阿连寒食下，与吾酿酒扫柴扉。
随缘逐处便安闲，不入朝廷不住山。心似虚舟浮水上，身同宿鸟寄林间。尚平婚嫁了无累，冯翊符章封却还。处分贫家残活计，匹如身后莫相关。
承华东署三分务，履道西池七过春。歌酒优游聊卒岁，园林萧洒可终身。留侯爵秩诚虚贵，疏受生涯未苦贫。月俸百千官二品，朝廷雇我作闲人。
老来生计君看取，白日游行夜醉吟。陶令有田唯种黍，邓家无子不留金。人间荣耀因缘浅，林下幽闲气味深。烦虑渐消虚白长，一年心胜一年心。
风光引步酒开颜，送老消春嵩洛间。朝蹋落花相伴出，暮随飞鸟一时还。我为病叟诚宜退，君是才臣岂合闲。可惜济时心力在，放教临水复登山。
风光烟火清明日，歌哭悲欢城市间。何事不随东洛水，谁家又葬北邙山。中桥车马长无已，下渡舟航亦不闲。冢墓累累人扰扰，辽东怅望鹤飞还。
画堂三月初三日，絮扑窗纱燕拂檐。莲子数杯尝冷酒，柘枝一曲试春衫。阶临池面胜看镜，户映花藂当下帘。指点楼南玩新月，玉钩素手两纤纤。
偶因冷节会嘉宾，况是平生心所亲。迎接须衿疏傅老，祗供莫笑阮家贫。杯盘狼籍宜侵夜，风景阑珊欲过春。相对喜欢还怅望，同年只有此三人。
岸帻静言明月夜，匡床闲卧落花朝。二三月里饶春睡，七八年来不早朝。浊水清尘难会合，高鹏低鷃各逍遥。眼看又上青云去，更卜同衾一两宵。
闲泊池舟静掩扉，老身慵出客来稀。愁应暮雨留教住，春被残莺唤遣归。揭瓮偷尝新熟酒，开箱试著旧生衣。冬裘夏葛相催促，垂老光阴速似飞。
青苔地上消残暑，绿树阴前逐晚凉。轻屐单衫薄纱帽，浅池平岸庳藤床。簪缨怪我情何薄，泉石谙君味甚长。遍问交亲为老计，多言宜静不宜忙。
窗间睡足休高枕，水畔闲来上小船。櫂遣秃头奴子拨，茶教纤手侍儿煎。门前便是红尘地，林外无非赤日天。谁信好风清簟上，更无一事但翛然。
七八年来游洛都，三分游伴二分无。风前月下花园里，处处唯残个老夫。世事劳心非富贵，人间实事是欢娱。谁能逐我来闲坐，时共酣歌倾一壶。
手札八行诗一篇，无由相见但依然。君匡圣主方行道，我事空王正坐禅。支许徒思游白月，夔龙未放下青天。应须且为苍生住，犹去悬车十四年。
劝君买取东邻宅，与我衡门相并开。云映嵩峰当户牖，月和伊水入池台。林园亦要闻闲置，筋力应须及健回。莫学因循白宾客，欲年六十始归来。
一瓮香醪新插刍，双鬟小妓薄能讴。管弦渐好新教得，罗绮虽贫免外求。世上贪忙不觉苦，人间除醉即须愁。不知此事君知否，君若知时从我游。
上客新从左辅回，高阳兴助洛阳才。已将四海声名去，又占三春风景来。甲子等头怜共老，文章敌手莫相猜。邹枚未用争诗酒，且饮梁王贺喜杯。
纱笼灯下道场前，白日持斋夜坐禅。无复更思身外事，未能全尽世间缘。明朝又拟亲杯酒，今夕先闻理管弦。方丈若能来问疾，不妨兼有散花天。
林梢隐映夕阳残，庭际萧疏夜气寒。霜草欲枯虫思急，风枝未定鸟栖难。容衰见镜同惆怅，身健逢杯且喜欢。应是天教相煖热，一时垂老与闲宫。
斋宫前日满三旬，酒榼今朝一拂尘。乘兴还同访戴客，解酲仍对姓刘人。病心汤沃寒灰活，老面花生朽木春。若怕平原怪先醉，知君未惯吐车茵。
蓬山仙客下烟霄，对酒唯吟独酌谣。不怕道狂挥玉爵，亦曾乘兴解金貂。君称名士夸能饮，我是愚夫肯见招。赖有伯伦为醉伴，何愁不解傲松乔。
清泠玉韵两三章，落箔银钩七八行。心逐报书悬雁足，梦寻来路绕羊肠。水南地空多明月，山北天寒足早霜。最恨泼醅新熟酒，迎冬不得共君尝。
若无清酒两三瓮，争向白须千万茎。麹糵销愁真得力，光阴催老苦无情。凌烟阁上功无分，伏火炉中药未成。更拟共君何处去，且来同作醉先生。
一辞魏阙就商宾，散地闲居八九春。初时被目为迂叟，近日蒙呼作隐人。冷暖俗情谙世路，是非闲论任交亲。应须绳墨机关外，安置疏愚钝滞身。
已收身向园林下，犹寄名于禄仕间。不锻嵇康弥懒静，无金疏傅更贫闲。支分门内馀生计，谢绝朝中旧往还。唯是相君忘未得，时思汉水梦巴山。
时泰岁丰无事日，功成名遂自由身。前头更有忘忧日，向上应无快活人。自去年来多事故，从今日去少交亲。宜须数数谋欢会，好作开成第二春。
山东才副苍生愿，川上俄惊逝水波。履道凄凉新第宅，宣城零落旧笙歌。园荒唯有薪堪采，门冷兼无雀可罗。今日相逢偶同到，伤心不是故经过。
九十不衰真地仙，六旬犹健亦天怜。今年相遇莺花月，此夜同欢歌酒筵。四座齐声和丝竹，两家随分鬬金钿。留君到晓无他意，图向君前作少年。
年颜老少与君同，眼未全昏耳未聋。放醉卧为春日伴，趁欢行入少年丛。寻花借马烦川守，弄水偷船恼令公。闻道洛城人尽怪，呼为刘白二狂翁。
龙节对持真可爱，雁行相接更堪夸。两川风景同三月，千里江山属一家。鲁卫定知连气色，潘杨亦觉有光华。应怜洛下分司伴，冷宴闲游老看花。
一行弱柳前年种，数尺柔条今日新。渐欲拂他骑马客，未多遮得上楼人。须教碧玉羞眉黛，莫与红桃作麹尘。为报金堤千万树，饶伊未敢苦争春。
篮舁出即忘归舍，柴户昏犹未掩关。闻客病时惭体健，见人忙处觉心闲。清凉秋寺行香去，和暖春城拜表还。木雁一篇须记取，致身才与不才间。
淮南挥手抛红斾，洛下回头向白云。政事堂中老丞相，制科场里旧将军。宫城烟月饶全占，关塞风光请半分。诗酒放狂犹得在，莫欺白叟与刘君。
君于觉路深留意，我亦禅门薄致功。未悟病时须去病，已知空后莫依空。白衣卧病嵩山下，皂盖行春楚水东。谁道三年千里别，两心同在道场中。
谁能嗟叹光阴暮，岂复忧愁活计贫。忽忽不知头上事，时时犹忆眼中人。早为良友非交势，晚接嘉姻不失亲。最喜两家婚嫁毕，一时抽得尚平身。
缄题重叠语殷勤，存没交亲自此分。前月使来犹理命，今朝诗到是遗文。银钩见晚书无报，玉树埋深哭不闻。最感一行绝笔字，尚言千万乐天君。
水南水北雪纷纷，雪里欢游莫厌频。日日暗来唯老病，年年少去是交亲。碧毡帐暖梅花湿，红燎炉香竹叶春。今日邹枚俱在洛，梁园置酒召何人。
禄俸优饶官不卑，就中闲适是分司。风光暖助游行处，雨雪寒供饮宴时。肥马轻裘还且有，麤歌薄酒亦相随。微躬所要今皆得，只是蹉跎得校迟。
霜鬓莫欺今老矣，一杯莫笑便陶然。陈郎中处为高户，裴使君前作少年。顾我独狂多自哂，与君同病最相怜。月终斋满谁开素，须拟奇章置一筵。
南庄胜处心常忆，借问轩车早晚游。美景难忘竹廊下，好风争奈柳桥头。冰消见水多于地，雪霁看山尽入楼。若待春深始同赏，莺残花落却堪愁。
谢家别墅最新奇，山展屏风花夹篱。晓月渐沈桥脚底，晨光初照屋梁时。台头有酒莺呼客，水面无尘风洗池。除却吟诗两闲客，此中情状更谁知。
可怜官职好文词，五十专城未是迟。晓日镜前无白发，春风门外有红旗。郡中何处堪携酒，席上谁人解和诗。唯共交亲开口笑，知君不及洛阳时。
不知杨六逢寒食，作底欢娱过此辰。兜率寺高宜望月，嘉陵江近好游春。蛮旗似火行随马，蜀妓如花坐遶身。不使黔娄夫妇看，夸张富贵向何人。
窗明帘薄透朝光，卧整巾簪起下床。背壁灯残经宿焰，开箱衣带隔年香。无情亦任他春去，不醉争销得昼长。一部清商一壶酒，与君明日暖新堂。
下车书奏龚黄课，动笔诗传鲍谢风。江郡讴谣夸杜母，洛城欢会忆车公。笛愁春尽梅花里，簟冷秋生薤叶中。不道蕲州歌酒少，使君难称与谁同。
暮去朝来无歇期，炎凉暗向雨中移。夜长祗合愁人觉，秋冷先应瘦客知。两幅彩笺挥逸翰，一声寒玉振清辞。无忧无病身荣贵，何故沈吟亦感时。
凄凄苦雨暗铜𫘞，袅袅凉风起漕河。自夏及秋晴日少，从朝至暮闷时多。鹭临池立窥鱼笱，隼傍林飞拂雀罗。赖有杯中神圣物，百忧无奈十分何。
贤愚共在浮生内，贵贱同趋群动间。多见忙时已衰病，少闻健日肯休闲。鹰饥受𫄬从难退，鹤老乘轩亦不还。唯有风流谢安石，拂衣携妓入东山。
老大多情足往还，招僧待客夜开关。学调气后衰中健，不用心来闹处闲。养病未能辞薄俸，忘名何必入深山。与君别有相知分，同置身于木雁间。
少时犹不忧生计，老后谁能惜酒钱。共把十千沽一斗，相看七十欠三年。闲征雅令穷经史，醉听清吟胜管弦。更待菊黄家酝熟，共君一醉一陶然。
玉管清弦声旖旎，翠钗红袖坐参差。两家合奏洞房夜，八月连阴秋雨时。歌脸有情凝睇久，舞腰无力转裙迟。人间欢乐无过此，上界西方即不知。
闲居静侣偶相招，小饮初酣琴欲调。我正风前弄秋思，君应天上听云韶。时和始见陶钧力，物遂方知盛圣朝。双凤栖梧鱼在藻，飞沈随分各逍遥。
君方对酒缀诗章，我正持斋坐道场。处处追游虽不去，时时吟咏亦无妨。霜蓬旧鬓三分白，露菊新花一半黄。惆怅东篱不同醉，陶家明日是重阳。
东川已过二三春，南国须求一两人。富贵大都多老大，欢娱太半为亲宾。如愁翠黛应堪重，买笑黄金莫诉贫。他日相逢一杯酒，尊前还要落梁尘。
无限少年非我伴，可怜清夜与谁同。欢娱牢落中心少，亲故凋零四面空。红叶树飘风起后，白须人立月明中。前头更有萧条物，老菊衰兰三两丛。
醉伴腾腾白与刘，何朝何夕不同游。留连灯下明犹饮，断送尊前倒即休。催老莫嫌孙稚长，加年须喜鬓毛秋。教他伯道争存活，无子无孙亦白头。
青毡帐暖喜微雪，红地炉深宜早寒。走笔小诗能和否，泼醅新酒试尝看。僧来乞食因留宿，客到开尊便共欢。临老交亲零落尽，希君恕我取人宽。
叶覆冰池雪满山，日高慵起未开关。寒来更亦无过醉，老后何由可得闲。四海故交唯许汝，十年贫健是樊蛮。相思莫忘樱桃会，一放狂歌一破颜。
柳梢黄嫩草芽新，又入开成第四春。近日放慵多不出，少年嫌老可相亲。分司吉傅频过舍，致仕崔卿拟卜邻。时辈推迁年事到，往还多是白头人。
白发生来三十年，而今须鬓尽皤然。歌吟终日如狂叟，衰疾多时似瘦仙。八戒夜持香火印，三光朝念蘂珠篇。其馀便被春收拾，不作闲游即醉眠。
翩翩白马称金羁，领缀银花尾曳丝。毛色鲜明人尽爱，性灵驯善主偏知。免将妾换惭来处，试使奴牵欲上时。不蹶不惊行步稳，最宜山简醉中骑。
低屏软褥卧藤床，舁向前轩就日阳。一足任他为外物，三杯自要沃中肠。头风若见诗应愈，齿折仍夸笑不妨。细酌徐吟犹得在，旧游未必便相忘。
十年四海故交亲，零落唯残两病身。共遣数奇从是命，同教步蹇有何因。眼随老减嫌长夜，体待阳舒望早春。新乐堂前旧池上，相过亦不要他人。
岁阴生计两蹉跎，相顾悠悠醉且歌。厨冷难留乌止屋，门闲可与雀张罗。病添庄舃吟声苦，贫欠韩康药债多。日望挥金贺新命，俸钱依旧又如何。
每因斋戒断荤腥，渐觉尘劳染爱轻。六贼定知无气色，三尸应恨少恩情。酒魔降伏终须尽，诗债填还亦欲平。从此始堪为弟子，竺干师是古先生。
近见诗中叹白发，遥知阃外忆东都。烟霞偷眼窥来久，富贵黏身摆得无。新置林园犹濩落，未终婚嫁且踟蹰。应须待到悬车岁，然后东归伴老夫。
闲来对镜自思量，年貌衰残分所当。白发万茎何所怪，丹砂一粒不曾尝。眼昏久被书料理，肺渴多因酒损伤。今日逢师虽已晚，枕中治老有何方。
炼尽少年成白首，忆初相识到今朝。昔饶春桂长先折，今伴寒松取后凋。生事纵贫犹可过，风情虽老未全销。声华宠命人皆得，若个如君历七朝。
故纱绛帐旧青毡，药酒醺醺引醉眠。斗擞弊袍春晚后，摩挲病脚日阳前。行无筋力寻山水，坐少精神听管弦。抛掷风光负寒食，曾来未省似今年。
荣枯忧喜与彭殇，都是人间戏一场。虫臂鼠肝犹不怪，鸡肤鹤发复何伤。昨因风发甘长往，今遇阳和又小康。还似远行装束了，迟回且住亦何妨。
慕贤入室交先定，结援通家好复成。新妇不嫌贫活计，娇孙同慰老心情。洛桥歌酒今朝散，绛路风烟几日行。欲识离群相恋意，为君扶病出都城。
掩户下帘朝睡足，一声黄鸟报残春。披衣岸帻日高起，两角青衣扶老身。策杖强行过里巷，引杯闲酌伴亲宾。莫言病后妨谈笑，犹恐多于不病人。
连持使节历专城，独贺崔侯最庆荣。乌府一抛霜简去，朱轮四从板舆行。发时止许沙鸥送，到日方乘竹马迎。唯虑郡斋宾友少，数杯春酒共谁倾。
艳阳时节又蹉跎，迟暮光阴复若何。一岁平分春日少，百年通计老时多。多中更被愁牵引，少处兼遭病折磨。赖有销忧治闷药，君家浓酎我狂歌。
五年三月今朝尽，客散筵空独掩扉。病共乐天相伴住，春随樊子一时归。闲听莺语移时立，思逐杨花触处飞。金带缒腰衫委地，年年衰瘦不胜衣。
玉芽珠颗小男儿，罗荐兰汤欲罢时。芣苢春来盈女手，梧桐老去长孙枝。庆传媒氏燕先贺，喜报谈家乌预知。明日贫翁具鸡黍，应须酬赛引雏诗。
化成同轨表清平，恩结连枝感圣明。帝与九龄虽吉梦，山呼万岁是虚声。月低仪仗辞兰路，风引笳箫入柏城。老病龙髯攀不及，东周退傅最伤情。
谢玄晖殁吟声寝，郡阁寥寥笔砚闲。无复新诗题壁上，虚教远岫列窗间。忽惊歌雪今朝至，必恐文星昨夜还。再喜宣城章句动，飞觞遥贺敬亭山。
足疾无加亦不瘳，绵春历夏复经秋。开颜且酌尊中酒，代步多乘池上舟。幸有眼前衣食在，兼无身后子孙忧。应须学取陶彭泽，但委心形任去留。
岸浅桥平池面宽，飘然轻櫂泛澄澜。风宜扇引开怀入，树爱舟行仰卧看。别境客稀知不易，能诗人少咏应难。唯怜吕叟时相伴，同把磻溪旧钓竿。
夜来携手梦同游，晨起盈巾泪莫收。漳浦老身三度病，咸阳草树八回秋。君埋泉下泥销骨，我寄人间雪满头。阿卫韩郎相次去，夜台茫昧得知不。
炎凉迁次速如飞，又脱生衣著熟衣。遶壁暗蛩无限思，恋巢寒燕未能归。须知流辈年年失，莫叹衰容日日非。旧语相传聊自慰，世间七十老人稀。
眼渐昏昏耳渐聋，满头霜雪半身风。已将身出浮云外，犹寄形于逆旅中。觞咏罢来宾阁闭，笙歌散后妓房空。世缘俗念消除尽，别是人间清净翁。
道行无喜退无忧，舒卷如云得自由。良冶动时为哲匠，巨川济了作虚舟。竹亭阴合偏宜夏，水槛风凉不待秋。遥爱翩翩双紫凤，入同官署出同游。
衣食支吾婚嫁毕，从今家事不相仍。夜眠身是投林鸟，朝饭心同乞食僧。清唳数声松下鹤，寒光一点竹间灯。中宵入定跏趺坐，女唤妻呼多不应。
衰残与世日相疏，惠好唯君分有馀。茶药赠多因病久，衣裳寄早及寒初。交情郑重金相似，诗韵清锵玉不如。醉傅狂言人尽笑，独知我者是尚书。
偶因携酒寻村客，聊复回车访薜萝。且值雪寒相慰问，不妨春暖更经过。翁居山下年空老，我得人间事校多。一种共翁头似雪，翁无衣食自如何。
三十年前草堂主，而今虽在鬓如丝。登山寻水应无力，不似江州司马时。渐伏酒魔休放醉，犹残口业未抛诗。君行过到𬬻峰下，为报东林长老知。
先生老去饮无兴，居士病来闲有馀。犹觉醉吟多放逸，不如禅定更清虚。柘枝紫袖教丸药，羯鼓苍头遣种蔬。却被山僧戏相问，一时改业意何如。
长告今朝满十旬，从兹萧洒便终身。老嫌手重抛牙笏，病喜头轻换角巾。疏傅不朝悬组绶，尚平无累毕婚姻。人言世事何时了，我是人间事了人。
坊静居新深且幽，忽疑缩地到沧洲。宅东篱缺嵩峰出，堂后池开洛水流。高下三层盘野径，沿洄十里泛渔舟。若能为客烹鸡黍，愿伴田苏日日游。
君年殊未及悬车，未合将闲逐老夫。身健正宜金印绶，位高方称白髭须。若论尘事何由了，但问云心自在无。进退是非俱是梦，丘中阙下亦何殊。
且喜同年满七旬，莫嫌衰病莫嫌贫。已为海内有名客，又占世间长命人。耳里声闻新将相，眼前失尽故交亲。尊荣富寿难兼得，闲坐思量最要身。
水斋岁久渐荒芜，自愧甘棠无一株。新酒客来方宴饮，旧堂主在重欢娱。莫言杨柳枝空老，直致樱桃树已枯。从我到君十一尹，相看自置府来无。
昨日池塘春草生，阿连新有好诗成。花园到处莺呼入，骢马游时客避行。水暖鱼多似南国，人稀尘少胜西京。洛中佳境应无限，若欲谙知问老兄。
千里归程三伏天，官新身健马翩翩。行冲赤日加餐饭，上到青云稳著鞭。长庆老郎唯我在，客曹故事望君传。前鸿后雁行难续，相去迢迢二十年。
早闻元九咏君诗，恨与卢君相识迟。今日逢君开旧卷，卷中多道赠微之。相看掩泪情难说，别有伤心事岂知。闻道咸阳坟上树，已抽三丈白杨枝。
宪府触邪峩豸角，璅闱駮正犯龙鳞。那知近地斋居客，忽作深山同宿人。一盏寒灯云外夜，数杯温酎雪中春。林泉莫作多时计，谏猎登封忆旧臣。
履道西门有弊居，池塘竹树遶君庐。豪华肥壮虽无分，饱暖安闲即有馀。行灶朝香炊早饭，小园春暖掇新蔬。夷齐黄绮夸芝蕨，比我盘飧恐不如。
履道西门独掩扉，官休病退客来稀。亦知轩冕荣堪恋，其奈田园老合归。跛鳖难随骐骥足，伤禽莫趁凤凰飞。世间认得身人少，今我虽愚亦庶几。
人生变改故无穷，昔是朝官今野翁。久寄形于朱紫内，渐抽身入蕙荷中。无情水任方圆器，不系舟随去住风。犹有鲈鱼莼菜兴，来春或拟往江东。
同为懒慢园林客，共对萧条雨雪天。小酌酒巡销永夜，大开口笑送残年。久将时背成遗老，多被人呼作散仙。呼作散仙应有以，曾看东海变桑田。
荣闹兴多嫌昼短，衰闲睡少觉明迟。当君秉烛衔杯夜，是我停飧服药时。枕上愁吟堪发病，府中欢笑胜寻医。明朝强出须谋乐，不拟车公更拟谁。
白须如雪五朝臣，又值新正第七旬。老过占他蓝尾酒，病馀收得到头身。销磨岁月成高位，比类时流是幸人。大历年中骑竹马，几人得见会昌春。
一别苏州十八载，时光人事随年改。不论竹马尽成人，亦恐桑田半为海。莺入故宫含意思，花迎新使生光彩。为报江山风月知，至今白使君犹在。
物华春意尚迟回，赖有东风昼夜催。寒缒柳腰收未得，暖熏花口噤初开。欲披云雾联襟去，先喜琼琚入袖来。久病长斋诗老退，争禁年少洛阳才。
书意诗情不偶然，苦云梦想在林泉。愿为愚谷烟霞侣，思结空门香火缘。每愧尚书情眷眷，自怜居士病绵绵。不知待得心期否，老挍于君六七年。
芳景销残暑气生，感时思事坐含情。无人开口共谁语，有酒回头还自倾。醉对数丛红芍药，渴尝一碗绿昌明。春归似遣莺留语，好住园林三两声。
洛景城西尘土红，伴僧闲坐竹泉东。绿萝潭上不见日，白石滩边长有风。热恼渐知随念尽，清凉常愿与人同。每因毒暑悲亲故，多在炎方瘴海中。
何处披襟风快哉，一亭临涧四门开。金章紫绶辞腰去，白石清泉就眼来。自得所宜还独乐，各行其志莫相咍。禽鱼出得池笼后，纵有人呼可更回。
右眼昏花左足风，金箆石水用无功。不如回念三乘乐，便得浮生百病空。无子同居草庵下，有妻偕老道场中。何烦更请僧为侣，月上新归伴病翁。
竹鞋葵扇白绡巾，林野为家云是身。山寺每游多寄宿，都城暂出即经旬。汉容黄绮为逋客，尧放巢由作外臣。昨日制书临郡县，不该愚谷醉乡人。
风清泉冷竹修修，三伏炎天凉似秋。黄犬引迎骑马客，青衣扶下钓鱼舟。衰容自觉宜闲坐，蹇步谁能更远游。料得此身终老处，只应林下与滩头。
外翁七十孙三岁，笑指琴书欲遣传。自念老夫今耄矣，因思稚子更茫然。中郎馀庆锺羊祜，子幼能文似马迁。才与不才争料得，东床空后且娇怜。
后集寄将何处去，故山迢递在匡庐。旧僧独有云皋在，三二年来不得书。别后道情添几许，老来筋力又何如。来生缘会应非远，彼此年过七十馀。
四海齐名白与刘，百年交分两绸缪。同贫同病退闲日，一死一生临老头。杯酒英雄君与操，文章微婉我知丘。贤豪虽殁精灵在，应共微之地下游。
今日哭君吾道孤，寝门泪满白髭须。不知箭折弓何用，兼恐唇亡齿亦枯。窅窅穷泉埋宝玉，骎骎落景挂桑榆。夜台暮齿期非远，但问前头相见无。
十五年来洛下居，道缘俗累两何如。迷路心回因向佛，宦途事了是悬车。全家遁世曾无闷，半俸资身亦有馀。唯是名衔人不会，毘耶长者白尚书。
南北东西无所羁，挂冠目在胜分司。探花尝酒多先到，拜表行香尽不知。炮笋烹鱼饱飧后，拥袍枕臂醉眠时。报君一语君应笑，兼亦无心羡保厘。
铁凿金锤殷若雷，八滩九石剑棱摧。竹篙桂檝飞如箭，百筏千艘鱼贯来。振锡导师凭众力，挥金退傅施家财。他时相逐西方去，莫虑尘沙路不开。
七十三翁旦暮身，誓开险路作通津。夜舟过此无倾覆，朝胫从今免苦辛。十里叱滩变河汉，八寒阴狱化阳春。我身虽殁心长在，暗施慈悲与后人。
每来政事堂中宿，共忆华阳观里时。日暮独归愁米尽，泥深同出借驴骑。交游今日唯残我，富贵当年更有谁。彼此相看头雪白，一杯可合重推辞。
整顿衣巾拂净床，一瓶秋水一炉香。不论烦恼先须去，直到菩提亦拟忘。朝谒久停收剑珮，宴游渐罢废壶觞。世间无用残年处，祗合逍遥坐道场。
诗情书意两殷勤，来自天南瘴海滨。初睹银钩还启齿，细吟琼什欲霑巾。凤池隔绝三千里，蜗舍沈冥十五春。唯有新昌故园月，至今分照两乡人。
双金百炼少人知，纵我知君徒尔为。望梅合老无妨渴，画饼尚书不救饥。白日回头看又晚，青云举足蹑何迟。壮年可惜虚销掷，遣把闲杯吟咏诗。
少年莫笑我蹉跎，听我狂翁一曲歌。入手荣名取虽少，关心稳事得还多。老惭退马霑刍秣，高喜归鸿脱弋罗。官给俸钱天与寿，些些贫病奈吾何。
巧者焦劳智者愁，愚翁何喜复何忧。莫嫌山木无人用，大胜笼禽不自由。网外老鸡因断尾，盘中鲜鲙为吞钩。谁人会我心中事，冷笑时时一掉头。
二日立春人七日，盘蔬饼饵逐时新。年方吉郑犹为少，家比刘韩未是贫。乡园节岁应堪重，亲故欢游莫厌频。试作循潮封眼想，何由得见洛阳春。
自中风来三历闰，从悬军后几逢春。周南留滞称遗老，汉上羸残号半人。薄有文章传子弟，断无书札荅交亲。馀年自问将何用，恐是人间賸长身。
故交海内只三人，二坐岩廊一卧云。老爱诗书还似我，荣兼将相不如君。百年胶漆初心在，万里烟霄中路分。阿阁鸾凰野田鹤，何人信道旧同群。
玄元皇帝著遗文，乌角先生仰后尘。金玉满堂非己物，子孙委蜕是他人。世间尽不关吾事，天下无亲于我身。只有一身宜爱护，少教冰炭逼心神。
春风秋月携歌酒，八十年来玩物华。已见曾孙骑竹马，犹听侍女唱梅花。入乡不杖归时健，出郭乘轺到处夸。儿著绣衣身衣锦，东阳门户胜滕家。
仁风膏雨去随轮，胜境欢游到逐身。水驿路穿儿店月，花船棹入女湖春。宣城独咏窗中岫，柳恽单题汀上𬞟。何似姑苏诗太守，吟诗相继有三人。
送君何处展离筵，大梵王宫大雪天。庾岭梅花落歌管，谢家柳絮扑金田。乱从纨袖交加舞，醉入篮轝取次眠。却笑召邹兼访戴，只持空酒驾空船。
三百六旬今夜尽，六十四年明日催。不用叹身随日老，亦须知寿逐年来。加添雪兴凭毡帐，消杀春愁付酒杯。唯恨诗成君去后，红笺纸卷为谁开。
二年花下为闲伴，一旦尊前弃老夫。西午桥街行怅望，南龙兴寺立踟蹰。洛城久住留情否，省骑重归称意无。出镇归朝但相访，此身应不离东都。
白雪吟诗铃阁开，故情新兴两裴回。昔经勤苦照书卷，今助欢娱飘酒杯。楚客难酬郢中曲，吴公兼占洛阳才。铜街金谷春知否，又有诗人作尹来。
雨露难忘君念重，电泡易灭妾身轻。金刀已剃头然发，玉管休吹肠断声。新戒珠从衣里得，初心莲向火中生。道场夜半香花冷，犹在灯前礼佛名。
今朝何事一霑襟，检得君诗醉后吟。老泪交流风病眼，春笺摇动酒杯心。银钩尘覆年年暗，玉树泥埋日日深。闻道墓松高一丈，更无消息到如今。
春衫细薄马蹄轻，一日迟迟进一程。野枣花含新蜜气，山禽语带破匏声。垂鞭晚就槐阴歇，低倡闲冲柳絮行。忽忆家园须速去，樱桃欲熟笋应生。
萝襟蕙带竹皮巾，虽到尘中不染尘。每见俗人多惨淡，惟逢美酒即殷勤。浮云心事谁能会，老鹤风标不可亲。世说三生如不谬，共疑巢许是前身。
楼外春晴百鸟鸣，楼中春酒美人倾。路傍花日添衣色，云里天风散珮声。向此高吟谁得意，偶来闲客独多情。佳时莫起兴亡恨，游乐今逢四海清。
一山门作两山门，两寺原从一寺分。东涧水流西涧水，南山云起北山云。前台花发后台见，上界钟声下界闻。遥想吾师行道处，天香桂子落纷纷。
凌霜远涉太湖深，双卷朱旗望橘林。树树笼烟疑带火，山山照日似悬金。行看采掇方盈手，暗觉馨香已满襟。拣选封题皆尽力，无人不感近臣心。
离离朱实绿丛中，似火烧山处处红。影下寒林沈绿水，光摇高树照晴空。银章自竭人臣力，玉液谁知造化功。看取明朝船发后，馀香犹尚逐仁风。
贡院离来二十霜，谁知更忝主文场。杨叶纵能穿旧的，桂枝何必爱新香。九重每忆同仙禁，六义初吟得夜光。莫道相知不相见，莲峰之下欲征黄。
冰霜肌骨称童年，羽驾何由到俗间。丹灶化金留秘诀，仙宫嗽玉叩玄关。壶中世界青天近，洞里烟霞白日闲。若许随师去尘网，愿陪鸾鹤向三山。
春日迟迟木香阁，窈窕佳人褰绣幕。淋漓玉露滴紫蕤，绵蛮黄鸟窥朱萼。横汉碧云歌处断，满地花钿舞时落。树影参差斜入檐，风动玲珑水晶箔。
寂寥高室古松寒，松下仙人字委鸾。头垂白发朝鸣磬，手把青芝夜遶坛。物像自随尘外灭，真源长向性中看。悠悠万古皆如此，秋比松枝春比兰。
粉署为郎四十春，今来名辈更无人。休论世上升沉事，且鬬樽前见在身。珠玉会应成咳唾，山川犹觉露精神。莫嫌恃酒轻言语，曾把文章谒后尘。
三百六十日云终，故乡还与异乡同。非唯律变情堪恨，抑亦才疏命未通。何处夜歌销腊酒，谁家高烛候春风。诗成始欲吟将看，早是去年牵课中。
病馀归到洛阳头，拭目开眉见白侯。凤诏恐君今岁去，龙门欠我旧时游。几人樽下同歌咏，数盏灯前共献酬。相对忆刘刘在远，寒宵耿耿梦长洲。
昔年献赋去江湄，今日行春到却悲。三径仅存新竹树，四邻惟见旧孙儿。壁间潜认偷光处，川上宁忘结网时。更见桥边记名姓，始知题柱免人嗤。
安期何事出云烟，为把仙方与世传。只向人间称百岁，谁知洞里过千年。青牛到日迎方朔，丹灶开时共稚川。更说桃源更深处，异花长占四时天。
醉来重整华阳巾，搔首惊看白发新。莫道愁多因病酒，只缘命薄不辞贫。龙鱼失水难为用，龟玉蒙尘未见珍。正是圣朝全盛日，讵知林下有闲人。
十年学道困穷庐，空有长才重老儒。功业要当垂永久，利名那得在须臾。山中荆璞谁知玉，海底骊龙不见珠。寄语故人休怅怏，古来贤达事多殊。
衔杯谁道易更阑，沈醉归来不自欢。惆怅后时孤剑冷，寂寥无寐一灯残。竹窗凉雨鸣秋籁，江郭清砧𢭏夜寒。多少客怀消不得，临风搔首浩漫漫。
未秋为别已终秋，咫尺娄江路阻修。心上惟君知委曲，眼前独我逐漂流。从来姑息难为好，到底依栖总是诹。西望家山成浩叹，临风搔首不胜愁。
雨晴江馆柳依依，握手那堪此别离。独鹤孤琴随远斾，红亭绿酒惜分岐。月明野店闻鸡早，花暗关城匹马迟。从夜定知相忆处，东风回首不胜悲。
卜筑藏修地自偏，尊前诗酒集群贤。半岩松暝时藏鹤，一枕秋声夜听泉。风月谩劳酬逸兴，渔樵随处度流年。南州人物依然在，山水幽居胜辋川。
江村摇落暂逢秋，况是闻君独远游。浙水风烟思吊古，楚乡人物赋登楼。书沈寒雁云边影，梦绕清猿月下愁。念我故人劳碌久，不如投老卧沧洲。
林前风景晚苍苍，林下怀人路杳茫。白发流年淹旧业，碧山茅屋卧斜阳。客边秋兴悲张翰，病里春情笑沈郎。何事登楼□□□，几回搔首□思归。
异乡岁晚怅离怀，游子驱驰愧不才。夜夜砧声催客去，年年雁影带寒来。半林残叶迎霜落，三径黄花近节开。几度无聊倍惆怅，临风搔首独兴哀。
偶来绝顶兴无穷，独有山僧笔最工。绿径日长袁户在，紫荃秋晚谢庭空。离花影度湘江月，遗珮香生洛浦风。欲结岁寒盟不去，忘机相对画图中。
何事离怀入梦频，贫居寂莫四无邻。诗因韵险难成律，酒为愁多不顾身。眼底故人惊岁别，尊前华发逐时新。十年飘泊如萍迹，一度登临一怅神。
搔首临风独倚栏，客边惊觉岁华残。栖迟未遇常鋾荐，邂逅宁弹贡禹冠。有兴不愁诗韵险，无聊只怕酒杯干。何如日日长如醉，付与诗人一笑看。
悠悠旌斾出东楼，特出仙郎上帝州。刘旻才高能富国，萧何人杰足封侯。关河弱柳垂金缕，水驿青帘拂画楼。欲尽故人尊酒意，春风江上暂停舟。
别来有路隔仙凡，几度临风欲去难。乐道无时忘鹤伴，谈玄何日到星坛。山中胜景常留客，林下清风好炼丹。使我浮生尘鞅脱，相从应得一盘桓。
林间曲径掩衡茅，遶屋青青翡翠梢。一枕秋声鸾舞月，半窗云影鹤归巢。曾闻贾谊陈奇策，肯学杨雄赋解嘲。我有清风高节在，知君不负岁寒交。
落落长才负不羁，中原回首益堪悲。英雄此日谁能荐，声价当时众所推。一代高风留异国，百年遗迹剩残碑。经过词客空惆怅，落日寒烟赋黍离。
锦袍日暖耀冰蚕，上客陪游酒半酣。笑拂吟鞭邀好兴，醉欹乌帽逞雄谈。楼前弱柳摇金缕，林外遥山隔翠岚。正是太平行乐处，春风花下且停骖。
萝径萧然曲业存，闲云流水四无邻。身留白屋潜踪迹，门□□吟学隐沦。吟对琴尊江上月，笑看花木镜中春。遗书自有亲□处，何必驱驰扰世尘。
羽衣缥缈拂尘嚣，怅别河梁赠柳条。阆苑云深孤鹤迥，蓬莱天近一身遥。香浮宝辇仙风润，花落瑶坛绛雨消。自是长生林下客，也陪鸳鹭入清朝。
山中旧宅四无邻，草净云和迥绝尘。神枣胡麻能饭客，桃花流水荫通津。星坛火伏烟霞暝，林壑春香鸟雀驯。若使凡缘终可脱，也应从此度闲身。
为客囊无季子金，半生踪迹任浮沈。服勤因念劬劳重，思养徒怀感慨深。岛外断云凝远日，天涯芳草动愁心。家林千里遥相忆，几度停车一怅吟。
搔首惊闻楚些歌，拂衣归去泪悬河。劬劳常想三春恨，思养其如寸草何。浙水梦怀千里远，苏台愁望白云多。伤心独有黄堂客，几度临风咏蓼莪。
千里云山恋旧游，寒窗凉雨夜悠悠。浮亭花竹频劳梦，别路风烟半是愁。芳草傍人空对酒，流年多病倦登楼。一杯重向樽前醉，莫遣相思累白头。
十年学道苦劳神，赢得尊前一病身。天上故人皆自贵，山中明月独相亲。客心淡泊偏宜静，吾道从容不厌贫。几度临风一回首，笑看华发及时新。
旧日仪容只宛然，笑谈不觉度流年。凡缘未了嗟无子，薄命能孤不怨天。一醉便同尘外客，百杯疑是酒中仙。人生随处堪为乐，管甚秋香满鬓边。
世路红尘懒步趋，长年结屋傍岩隅。独留乡井诚非隐，老向山林不自愚。肯信白圭终在璞，谁怜沧海竟遗珠。闲来抚景穷吟处，尊酒临风不自娱。
满头华发向人垂，长逝音容迥莫追。先垅每怀风木夜，画堂无复彩衣时。停车遥望孤云影，翘首惊看吊鹤悲。独有贤人崇孝义，伤心共咏蓼莪诗。
萝屋萧萧事事幽，临风搔首远凝眸。东园松菊存遗业，晚景桑榆乐旧游。吟对清尊江上月，笑谈华发镜中秋。床头浊酒时时漉，上客相过一任留。
草堂寂寂景偏幽，到此令人一纵眸。松菊寒香三径晚，桑榆烟景两淮秋。近山红叶堆林屋，隔浦青帘拂画楼。终日忘情能自乐，清尊应得遣闲愁。
长年乐道远尘氛，静筑藏修学隐沦。吟对琴樽庭下月，笑看花木槛前春。闲来欲著登山屐，醉里还披漉酒巾。林壑能忘轩冕贵，白云黄鹤好相亲。
青山重叠巧裁攒，引水流泉夜激湍。岚锁岩扉清昼瞑，云归松壑翠阴寒。不因李相门前见，曾向袁生画里看。老我不堪诗思杳，几回吟倚曲栏干。
萧萧行李上征鞍，满目离情欲去难。客里故人尊酒别，天涯游子弊裘寒。官桥杨柳和愁折，驿路梅花带雪看。重到京华旧游处，春风佳丽好盘桓。
故人为客上神州，倾盖相逢感昔游。屈指年华嗟远别，对床风雨话离愁。清樽不负花前约，白发惊看镜里秋。此际那堪重分手，缘波芳草暂停舟。
寂寥荒馆闭闲门，苔径阴阴屐少痕。白发颠狂尘梦断，青毡泠落客心存。高山流水琴三弄，明月清风酒一樽。醉后曲肱林下卧，此生荣辱不须论。
萧萧华发满头生，深远蓬门倦送迎。独喜冥心无外慕，自怜知命不求荣。闲情欲赋思陶令，卧病和人问马卿。林下贫居甘困守，尽教城市不知名。
长庚烈烈独遥天，盛世应知降谪仙。月里昔曾分兔药，人间今喜得椿年。文章政事追先达，冠盖声华羡昔贤。尊酒与君称寿毕，春风入醉绮罗筵。
碧溪流水泛桃花，树绕天台迥不赊。洞里无尘通客境，人间有路入仙家。鸡鸣犬吠三山近，草静云和一径斜。此地不知何处去，暂留琼珮卧烟霞。
秋江烟景晚苍苍，江上离人促去航。千里一官嗟独往，十年双髩付三霜。云迷楼曲亲庭远，梦遶通山客路长。不必临风悲冷落，古来白首尚为郎。
江上西风一櫂归，故人此别会应稀。清朝尽道无遗逸，当路谁曾访少微。谩有才华嗟未达，闲寻鸥鸟暂忘机。临岐不用空惆怅，未必新丰老布衣。
东湖烟水浩漫漫，湘浦秋声入夜寒。风外暗香飘落粉，月中清影无离鸾。多情袁尹频移席，有道乔仙独倚阑。几度篝帘相对处，无边诗思到吟坛。
山中地僻好藏修，寂寂幽居架小楼。云树四围当户瞑，烟岚一带隔帘浮。举杯对月邀诗兴，抚景令人豁醉眸。我亦人间肥遁客，也将踪迹寄林丘。
白云深锁沃州山，冠盖登临众仰攀。松径风清闻鹤唳，昙花香瞑见僧还。玄机隐隐应难觉，尘事悠悠了不关。兴尽凡缘因未晚，裴回依旧到人间。
山房寂寂荜门开，此日相期社友来。雅兴共寻方外乐，新诗争羡郢中才。茶烟袅袅笼禅榻，竹影萧萧扫径苔。醉后不知明月上，狂歌直到夜深回。
了然尘事不相关，锡杖时时独看山。白发任教双鬓改，黄金难买一生闲。不留活计存囊底，赢得诗名满世间。自笑微躯长碌碌，几时来此学无还。
曾向幽亭一榻分，清风满座绝尘氛。丹山凤泣钩帘听，沧海龙吟对酒闻。漠漠瞑阴笼砌月，盈盈寒翠动湘云。岁寒高节谁能识，独有王猷爱此君。
几度乘闲谒梵宫，此郎声价重江东。贵侯知重曾忘势，闲客频来也悟空。满地新蔬和雨绿，半林残叶带霜红。□□□□□□□，□□□□□□□。
故人千里隔天涯，几度临风动远思。贾谊上书曾伏阙，仲舒陈策欲匡时。高风落落谁同调，往事悠悠我独悲。何日归来话畴昔，一樽重叙旧襟期。
朔风猎猎惨寒沙，关月寥寥咽暮笳。放逐一心终去国，驱驰千里未还家。青蝇点玉原非病，沧海遗珠世所嗟。直道未容淹屈久，暂劳踪迹寄天涯。
新卜幽居地自偏，士林争羡使君贤。数椽潇洒临溪屋，十亩膏腴附郭田。流水断桥芳草路，淡烟疏雨落花天。秋成准拟重来此，沈醉何妨一榻眠。
僧家胜景瞰平川，雾重岚深马不前。宛转数声花外鸟，往来几叶渡头船。青山远隔红尘路，碧殿深笼绿树烟。闻道此中堪遁迹，肯容一榻学逃禅。
渡口潮平促去舟，莫辞尊酒暂相留。弟兄聚散云边雁，踪迹浮沈水上鸥。千里好山青入楚，几家深树碧藏楼。知君此去情偏切，堂上椿萱雪满头。
穿屋穿墙不知止，争树争巢入营死。林间公子夹弹弓，一丸致毙花丛里。小口黄雏未有知，青天不解高高飞。虞人设网当要路，白日啾嘲祸万机。
旌旗闪闪摇天末，长笛横吹虏尘阔。跨下嘶风白练狞，腰间切玉青蛇活。击革𪭢金燧牛尾，犬羊兵败如山死。九泉寂寞葬秋虫，湿云荒草啼秋思。
紫锦红囊香满风，金鸾玉轼摇丁冬。沙鸥白羽翦晴碧，野桃红艳烧春空。芳草绵延鏁平地，垅蝶双双舞幽翠。凤叶龙吟白日长，落花声底仙娥醉。
庾公念病宜清暑，遣向僧家占上方。月光似水衣裳湿，松气如秋枕簟凉。幸以薄才当客次，无因弱羽逐鸾翔。何由一示云霄路，肠断星星两鬓霜。
千年冤魄化为禽，永逐悲风叫远林。愁血滴花春艳死，月明飘浪冷光沈。凝成紫塞风前泪，惊破红楼梦里心。肠断楚词归不得，剑门迢遰蜀江深。
致斋分直宿南宫，越石卢谌此夜同。位极班行犹念旧，名题章奏亦从公。曾驱爪士三边静，新赠髯参六义穷。竟夕文昌知有月，可怜如在庾楼中。
直继先朝卫与英，能移孝友作忠贞。剑门失险曾缚虎，淮水安流缘斩鲸。黄阁碧幢惟是俭，三公二伯未为荣。惠连忽赠池塘句，又遣羸师破胆惊。
初还相印罢戎旃，获守皇居在紫烟。妄比酂侯功蔑尔，每怀疏傅意悠然。应将半俸霑闾里，料入中条访洞天。十载别离那可道，倍令惊喜见来篇。
子有雄文藻思繁，龆年射策向金门。前随鸾鹤登霄汉，却望风沙走塞垣。独忆忘机陪出处，自怜何力继飞翻。那堪两地生离绪，蓬户长扃行旅喧。
不知仙客占青春，肌骨才教称两旬。俗眼暂惊相见日，疑心未测几时人。闲推甲子经何代，笑说浮生老此身。残药傥能沾朽质，愿将霄汉永为邻。
此花南地知难种，惭愧僧闲用意栽。海燕解怜频睥睨，胡蜂未识更徘徊。虚生芍药徒劳妒，羞杀玫瑰不敢开。惟有数苞红萼在，含芳只待舍人来。
宿雨初收晚吹繁，秋光极目自销魂。烟山北下归辽海，鸿雁南飞出蓟门。只恨无功书史籍，岂悲临老事戎轩。唯怀药饵蠲衰病，为惜馀年报主恩。
千骑风生大斾舒，春江重到武侯庐。共悬龟印衔新绶，同忆鳣庭访旧居。取履桥边啼鸟换，钓璜溪畔落花初。今来却笑临邛客，入蜀空驰使者车。
东望沧溟路几重，无因白首更相逢。已悲泉下双琪树，又惜天边一卧龙。人事升沉才十载，宦游漂泊过千峰。思君远寄西山药，岁暮相期向赤松。
岭水争分路转迷，桄榔椰叶暗蛮溪。愁冲毒雾逢虵草，畏落沙虫避燕泥。五月畬田收火米，三更津吏报潮鸡。不堪肠断思乡处，红槿花中越鸟啼。
甘露花香不再持，远公应怪负前期。青蝇岂独悲虞氏，黄犬应闻笑李斯。风雨瘴昏蛮日月，烟波魂断恶溪时。岭头无限相思泪，泣向寒梅近北枝。
远谪南荒一病身，停舟暂吊汨罗人。都缘靳尚图专国，岂是怀王厌直臣。万里碧潭秋景静，四时愁色野花新。不劳渔父重相问，自有招魂拭泪巾。
深院梧桐夹金井，上有辘轳青丝索。美人清昼汲寒泉，寒泉欲上银缾落。迢迢碧甃千馀尺，竟日倚阑空叹息。惆怅不来照明镜，却掩洞房抱寂寂。
山上朅来采新茗，新花乱发前山顶。琼英动摇锺乳碧，业业高下随崖岭。未必蓬莱有仙药，能向鼎中云漠漠。越瓯遥见裂鼻香，欲觉身轻骑白鹤。
三年未到九华山，终日披图一室间。秋寺喜因晴后赏，灵峰看待足时还。猿从有性留僧坐，云霭无心伴客闲。胜事倘能销岁月，已𢬵名利不相关。
舜德尧仁化犬戎，许提河陇款皇风。指挥䝙武皆神算，恢拓乾坤是圣功。四帅有征无汗马，七关虽戍已弢弓。天留此事还英主，不在他年在大中。
宫莺报晓瑞烟开，三岛灵禽拂水回。桥转彩虹当绮殿，舰浮花鹢近蓬莱。草承香辇王孙长，桃艳仙颜阿母栽。簪笔此时方侍从，却思金马笑邹枚。
月当银汉玉绳低，深听箫韶碧落齐。门压紫垣高绮树，阁连青琐近丹梯。墨宣外渥催飞诏，草布深恩促换题。明日独归花路远，可怜人世隔云霓。
春风上苑开桃李，诏许看花入御园。香径草中回玉勒，凤皇池畔泛金樽。绿丝垂柳遮风暗，红药低丛拂砌繁。归绕曲江烟景晚，未央明月锁千门。
白榆星底开红甲，珠树宫中长紫霄。丹彩结心才辨质，碧枝抽叶乍成条。羽衣道士偷玄圃，金简真人护玉苗。长带九天馀雨露，近来葱翠欲成乔。
龙沙江尾抱锺陵，水郭村桥晚景澄。江对楚山千里月，郭连渔浦万家灯。省抛双斾辞荣宠，遽落丹霄起爱憎。惆怅旧游同草露，却思恩顾一霑膺。
江风不定半晴阴，愁对花时尽日吟。孤棹自迟从蹭蹬，乱帆争疾竞浮沈。一身累困怀千载，百口无虞贵万金。空阔远看波浪息，楚山安稳过云岑。
沙洲月落宿禽惊，潮起风微晓雾生。黄鹤浪明知上信，黑龙山暗避前程。火旗似辨吴门戍，水驿遥迷楚塞城。萧索更看江叶下，两乡俱是宦游情。
山城小阁临青嶂，红树莲宫接薜萝。斜日半岩开古殿，野烟浮水掩轻波。菊迎秋节西风急，雁引砧声北思多。深夜独吟还不寐，坐看凝露满庭莎。
西园到日栽桃李，红白低枝拂酒杯。繁艳只愁风处落，醉筵多就月中开。劝人莫折怜芳早，把烛频看畏晓催。闻道数年深草露，几株犹得近池台。
未登崖谷寻丹灶，且历轩窗看壁题。那遇八公生羽翼，空悲七子委尘泥。旧坛无复翔云鹤，废垒曾经振鼓鼙。点检遗编尽朝菌，应难求望一刀圭。
匪将履尾求兢惕，那效探雏所患争。当路绝群尝诫暴，为猫驱狝亦先迎。每推至化宣余力，岂用潜机害尔生。休逐豺狼止贪戾，好为仁兽答皇明。
罢分符竹作闲官，舟冻肥河拟棹难。食蘗苦心甘处困，饮冰持操敢辞寒。夜灯空应渔家火，朝食还依雁宿滩。西奏血诚遥稽首，乞容归病老江干。
淮阳效理空多病，疏受辞荣岂恋班。陈力不任趋北阙，有家无处寄东山。疲骖岂念前程税，倦鸟安能待暮还。珍重八公山下叟，不劳重泪更追攀。
垂阴敢慕甘棠叶，附干将呈瑞木符。十步兰茶同秀彩，万年枝叶表皇图。芟夷不及知无患，雨露曾霑自不枯。好住孤根托桃李，莫令从此混樵苏。
南山白额同驯扰，亦变仁心去杀机。不竞牛甘令买患，免遭狐假妄凭威。渡河岂适他邦害，据谷终无暴物非。尔效驺虞护生草，岂徒柔伏在淮淝。
休为建隼临淝守，转作垂丝入洛人。罢阅旧林三载籍，又开新历四年春。云遮北雁愁行客，柳起东风慰病身。渐喜雪霜消解尽，得随风水到天津。
东风百里雪初晴，淝口冰开好濯缨。野老拥途知意重，病夫抛郡喜身轻。人心莫厌如弦直，淮水长怜似镜清。回首夕岚山翠远，楚郊烟树隐襄城。
山凝翠黛孤峰迥，淮起银花五两高。天外绮霞迷海鹤，日边红树艳仙桃。岸惊目眩同奔马，浦溢心疑睹抃鳌。寄谢云帆疾飞鸟，莫夸回雁卷轻毛。
菱歌罢唱鹢舟回，雪鹭银鸥左右来。霞散浦边云锦截，月升湖面镜波开。鱼惊翠羽金鳞跃，莲脱红衣紫菂摧。淮口值春偏怅望，数株临水是寒梅。
青莎满地无三径，白发缘头忝四人。官职谬齐商岭客，姓名那重汉廷臣。圣朝寡罪容衰齿，愚叟多惭未退身。惟有门人怜钝拙，劝教沈醉洛阳春。
龙楼寄引簪裾客，凤阙陪趋朔望朝。疏受杜门期脱屣，买臣归邸忽乘轺。印封龟纽知颁爵，冠饰蝉緌更珥貂。飞诏宠荣欢里舍，岂徒斑白与垂髫。
巩树翻红秋日斜，水分伊洛照馀霞。弓开后骑低初月，鹗驻前旌拂暮鸦。闺信坐迟青玉案，弄儿闲望白羊车。今来忆事凉风晚，烟浦空悲黄菊花。
江横渡阔烟波晚，潮过金陵落叶秋。嘹唳塞鸿经楚泽，浅深红树见扬州。夜桥灯火连星汉，水郭帆樯近斗牛。今日市朝风俗变，不须开口问迷楼。
严城画角三声闭，清宴金樽一夕同。银烛坐隅听子夜，宝筝筵上起春风。酒征旧对惭衰质，曲换新词感上宫。淮海一从云雨散，杳然俱是梦魂中。
日冲海浪翻银屋，江转秋波走雪山。青嶂迥开蹲虎戍，碧流潜伏跃龙关。地分吴楚星辰内，水迫沧溟宇宙间。焚却戍船无战伐，使知风教被乌蛮。
昔年从宦干戈地，黄绶青春一鲁儒。弓犯控弦招武旅，剑当抽匣问狂夫。帛书投笔封鱼腹，玄发冲冠捋虎须。谈笑谢金何所愧，不为偷买用兵符。
楼高雉堞千师垒，峰拔惊波万壑攒。山绝地维消虎踞，水浮天险尚龙盘。蜃嘘云拱飞江岛，鳌喷仙岩隔海澜。长对碧波临古渡，几经风月与悲欢。
故山一别光阴改，秋露清风岁月多。松下壮心年少去，池边衰影老人过。白云生灭依岩岫，青桂荣枯托薜萝。惟有此身长是客，又驱旌斾寄烟波。
羽毛似雪无瑕点，顾影秋池舞白云。闲整素仪三岛近，回飘清唳九霄闻。好风顺举应摩日，逸翮将成莫恋群。凌励坐看空碧外，更怜凫鹭老江𣸣。
翠岩幽谷高低寺，十里松风碧嶂连。开尽春花芳草涧，遍通秋水月明泉。石文照日分霞壁，竹影侵云拂暮烟。时有猿猱扰锺磬，老僧无复得安禅。
人烟不隔江城近，水石虽清海气深。波动只观罗刹相，静居难识梵王心。鱼扃昼锁龙宫宝，雁塔高摩欲界金。近日尤闻重雕饰，世人遥礼二檀林。
戎容罢引旌旗卷，朱户褰开雉堞高。山耸翠微连郡阁，地临沧海接灵鳌。坐疑许宅驱鸡犬，笑类樊妻化羽毛。惆怅桂枝零落促，莫思方朔种仙桃。
海榴亭早开繁蘂，光照晴霞破碧烟。高近紫霄疑菡萏，迥依江月半婵娟。怀芳不作翻风艳，别萼犹含泣露妍。摇落旧丛云水隔，不堪行坐数流年。
乌盈兔缺天涯迥，鹤背松梢拂槛低。湖镜坐隅看匣满，海涛生处辨云齐。夕岚明灭江帆小，烟树苍茫客思迷。萧索感心俱是梦，九天应共草萋萋。
杜鹃如火千房拆，丹槛低看晚景中。繁艳向人啼宿露，落英飘砌怨春风。早梅昔待佳人折，好月谁将老子同。惟有此花随越鸟，一声啼处满山红。
为怜湖水通宵望，不学樊杨却月楼。惟待素规澄满镜，莫看纤魄挂如钩。卷帘方影侵红烛，绕竹斜晖透碧流。萧瑟晓风闻木落，此时何异洞庭秋。
绿波春水湖光满，丹槛连楹碧嶂遥。兰鹢对飞渔棹急，彩虹翻影海旗摇。鬬疑斑虎归三岛，散作游龙上九霄。鼍鼓若雷争胜负，柳堤花岸万人招。
银地溪边遇衲师，笑将花宇指潜知。定观玄度生前事，不道灵山别后期。真相有无因色界，化城兴灭在莲基。好令沧海龙宫子，长护金人旧浴池。
削平水土穷沧海，畚锸东南尽会稽。山拥翠屏朝玉帛，穴通金阙架云霓。秘文镂石藏青壁，宝检封云化紫泥。清庙万年长血食，始知明德与天齐。
寺深松桂无尘事，地接荒郊带夕阳。啼鸟歇时山寂寂，野花残处月苍苍。绛纱凝焰开金像，清梵销声闭竹房。丘垅渐平连茂草，九原何处不心伤。
一峰凝黛当明镜，十仞乔松倚翠屏。秋月满时侵兔魄，素波摇处动龟形。旧深崖谷藏仙岛，新结楼台起佛扃。不学大蛟凭水怪，等闲雪雨害生灵。
绿荷舒卷凉风晓，红萼开萦紫菂重。游女汉皋争笑脸，二妃湘浦并愁容。自含秋露贞姿结，不竞春妖冶态秾。终恐玉京仙子识，却将归种碧池峰。
江城雾敛轻霜早，园橘千株欲变金。朱实摘时天路近，素英飘处海云深。惧同枳棘愁迁徙，每抱馨香委照临。怜尔结根能自保，不随寒暑换贞心。
最深城郭在人烟，疑借壶中到梵天。岩树桂花开月殿，石楼风铎绕金仙。地无尘染多灵草，室鉴真空有定泉。应是法宫传觉路，使无烦恼见青莲。
开花占得春光早，雪缀云装万萼轻。凝艳拆时初照日，落英频处乍闻莺。舞空柔弱看无力，带月葱茏似有情。多事东风入闺闼，尽飘芳思委江城。
蔷薇繁艳满城阴，烂熳开红次第深。新蘂度香翻宿蝶，密房飘影戏晨禽。窦闺织妇惭诗句，南国佳人怨锦衾。风月寂寥思往事，暮春空赋白头吟。
东南旧美凌霜操，五月凝阴入坐寒。烟惹翠梢含玉露，粉开春箨耸琅玕。莫令戏马童儿见，试引为龙道士看。知尔结根香实在，凤皇终拟下云端。
石桥峰上栖玄鹤，碧阙岩边荫羽人。冰叶万条垂碧实，玉珠千日保青春。月中泣露应同浥，涧底侵云尚有尘。徒使茯苓成琥珀，不为松老化龙鳞。
海边佳树生奇彩，知是仙山取得栽。琼蘂籍中闻阆苑，紫芝图上见蓬莱。浅深芳萼通宵换，委积红英报晓开。寄语春园百花道，莫争颜色泛金杯。
烟波野寺经过处，水国苍茫梦想中。云散浦间江月迥，日曛洲渚海潮通。坐看鱼鸟沈浮远，静见楼台上下同。闻道化城方便喻，只应从此到龙宫。
灵汜桥边多感伤，分明湖派绕回塘。岸花前后闻幽鸟，湖月高低怨绿杨。能促岁阴惟白发，巧乘风马是春光。何须化鹤归华表，却数凋零念越乡。
岚光花影绕山阴，山转花稀到碧浔。倾国美人妖艳远，凿山良冶铸𬬻深。凌波莫惜临妆面，莹锷当期出匣心。应是蛟龙长不去，若耶秋水尚沈沈。
海隅布政惭期月，江上霑巾愧万人。休按簿书惩黠吏，未齐风俗昧良臣。壶冰自洁中无玷，镜水非求下见鳞。清夜佛宫观色相，却归前老更前身。
海潮晚上江风急，津吏篙师语默齐。倾手奉觞看故老，拥流争拜见孩提。惭非杜母临襄岘，自鄙朱翁别会稽。渐举云帆烟水阔，杳然凫雁各东西。
临平水竭蒹葭死，里社萧条旅馆秋。尝叹晋郊无乞籴，岂忘吴俗共分忧。野悲扬目称嗟食，林极翳桑顾所求。苛政尚存犹惕息，老人偷拜拥前舟。
秋山古寺东西远，竹院松门怅望同。幽鸟静时侵径月，野烟消处满林风。塔分朱雁馀霞外，刹对金螭落照中。官备散寮身却累，往来惭谢二莲宫。
江云断续草绵连，云隔秋波树覆烟。飘雪荻花铺涨渚，变霜枫叶卷平田。雀愁化水喧斜日，鸿怨惊风叫暮天。因问馆娃何所恨，破吴红脸尚开莲。
十层花宇真毫相，数仞峰峦閟月扉。攒立宝山中色界，散周香海小轮围。坐隅咫尺窥岩壑，窗外高低辨翠微。难保尔形终不转，莫令偷拂六铢衣。
伯鸾憔悴甘飘寓，非向嚣尘隐姓名。鸿鹄羽毛终有志，素丝琴瑟自谐声。故桥秋月无家照，古井寒泉见底清。犹有馀风未磨灭，至今乡里重和鸣。
一株繁艳春城尽，双树慈门忍草生。愁态自随风烛灭，爱心难逐雨花轻。黛消波月空蟾影，歌息梁尘有梵声。还似钱塘苏小小，祗应回首是卿卿。
碧峰依旧松筠老，重得经过已白头。俱是海天黄叶信，两逢霜节菊花秋。望中白鹤怜归翼，行处青苔恨昔游。还向窗间名姓下，数行添记别离愁。
香灯寂莫网尘中，烦恼身须色界空。龙钵已倾无法雨，虎床犹在有悲风。定心池上浮泡没，招手岩边梦幻通。深夜月明松子落，俨然听法侍生公。
素沙见底空无色，青石潜流暗有声。微渡竹风涵淅沥，细浮松月透轻明。桂凝秋露添灵液，茗折香芽泛玉英。应是梵宫连洞府，浴池今化醒泉清。
翠条盈尺怜孤秀，植向西窗待月轩。轻剪绿丝秋叶暗，密扶纤干夏阴繁。故山手种空怀想，温室心知不敢言。看尔拂云今得地，莫随陵谷改深根。
浦边梅叶看凋落，波上双禽去寂寥。吹管曲传花易失，织文机学羽难飘。雪欺春早摧芳萼，隼励秋深拂翠翘。繁艳彩毛无处所，尽成愁叹别谿桥。
昔人别馆淹留处，卜筑东山学谢家。业桂半空摧枳棘，曲池平尽隔烟霞。重开渔浦连天月，更种春园满地花。依旧秋风还寂莫，数行衰柳宿啼鸦。
江城物候伤心地，远寺经过禁火辰。芳草垅边回首客，野花丛里断肠人。紫荆繁艳空门昼，红药深开古殿春。叹息光阴催白发，莫悲风月独霑巾。
龙形江影隔云深，虎势山光入浪沈。潮蹙海风驱万里，日浮天堑洞千寻。众峰作限横空碧，一柱中维彻底金。还叱檝师看五两，莫令辜负济川心。
鹤栖峰下青莲宇，花发江城世界春。红照日高殷夺火，紫凝霞曙莹销尘。每思载酒悲前事，欲问题诗想旧身。自叹秋风劳物役，白头拘束一闲人。
烟昏水郭津亭晚，回望金陵若动摇。冲浦回风翻宿浪，照沙低月敛残潮。柳经寒露看萧索，人改衰容自寂寥。官冷旧谙唯旅馆，岁阴轻薄是凉飙。
菊芳沙渚残花少，柳过秋风坠叶疏。堤绕门津喧井市，路交村陌混樵渔。畏冲生客呼童仆，欲指潮痕问里闾。非为掩身羞白发，自缘多病喜肩舆。
舟依浅岸参差合，桥映晴虹上下连。轻檝过时摇水月，远灯繁处隔秋烟。却思海峤还凄叹，近涉江涛更凛然。闲凭栏干指星汉，尚疑轩盖在楼船。
笙歌罢曲辞宾侣，庭竹移阴就小斋。愁不解颜徒满酌，病非伤肺为忧怀。耻矜学步贻身患，岂慕醒狂蹑祸阶。从此别离长酩酊，洛阳狂狷任椎埋。
功高自弃汉元臣，遗庙阴森楚水滨。英主任贤增虎翼，假王徼福犯龙鳞。贱能忍耻卑狂少，贵乏怀忠近佞人。徒用千金酬一饭，不知明哲重防身。
洪河一派清淮接，堤草芦花万里秋。烟树寂寥分楚泽，海云明灭满扬州。望深江汉连天远，思起乡闾满眼愁。惆怅路岐真此处，夕阳西没水东流。
商颜重命伊川叟，时事知非入洛人。连野碧流通御苑，满阶秋草过天津。每惭清秩容衰齿，犹有华簪寄病身。驱马独归寻里巷，日斜行处旧红尘。
恭承宠诏临伊洛，静守朝章化比闾。风变市儿惊偃草，雨晴郊薮谬随车。改张琴瑟移胶柱，止息笙篁辨鲁鱼。唯有从容期一德，使齐文教奉皇居。
礼成中岳陈金册，祥报卿云冠玉峰。轻未透林疑待凤，细非行雨讵从龙。卷风变彩霏微薄，照日笼光映隐重。还入九霄成沆瀣，夕岚生处鹤归松。
琐文结绶灵蛇降，蠖屈螭盘顾视闲。鳞蹙翠光抽璀璨，腹连金彩动弯环。已应蜕骨风雷后，岂效衔珠草莽间。知尔全身护昆阆，不矜挥尾在常山。
油幢并入虎旗开，锦橐从天凤诏来。星应魏师新鼓角，地嫌梁苑旧池台。日晖红斾分如电，人拥青门动若雷。伊洛镜清回首处，是非纷杂任尘埃。
雒阳城见梅迎雪，鱼口桥逢雪送梅。剑水寺前芳草合，镜湖亭上野花开。江鸿断续翻云去，海燕差池拂水回。想得心知近寒食，潜听喜鹊望归来。
西陵沙岸回流急，船底黏沙去岸遥。驿吏递呼催下缆，棹郎闲立道齐桡。犹瞻伍相青山庙，未见双童白鹤桥。欲责舟人无次第，自知贪酒过春潮。
欲向仙峰炼九丹，独瞻华顶礼仙坛。石标琪树凌空碧，水挂银河映月寒。天外鹤声随绛节，洞中云气隐琅玕。浮生未有从师地，空诵仙经想羽翰。
伯劳飞迟燕飞疾，垂杨绽金花笑日。绿窗娇女字莺莺，金雀娅鬟年十七。黄姑上天阿母在，寂莫霜姿素莲质。门掩重关萧寺中，芳草花时不曾出。
萧晨骑马出皇都，闻说埋冤在路隅。别我已为泉下土，思君犹似掌中珠。四弦品柱声初绝，三尺孤坟草已枯。兰质蕙心何所在，焉知过者是狂夫。
隔坐应须赐御屏，尽将仙翰入高冥。文章旧价留鸾掖，桃李新阴在鲤庭。再岁生徒陈贺宴，一时良史尽传馨。当时疏广虽云盛，讵有兹筵醉绿醽。
从事东军正四年，相逢且喜偃兵前。看寻狡兔翻三窟，见射妖星落九天。江上柳营回鼓角，河阳花府望神仙。秋风萧飒醉中别，白马嘶霜雁叫烟。
越岭寒轻物象殊，海城台阁似蓬壶。几回入市鲛绡女，终岁啼花山鹧鸪。雷令剑龙知去未，虎夷云鹤亦来无。就中静事冥宵话，何惜双轮访病夫。
白露沾衣隋主宫，云亭月馆楚淮东。盘龙楼舰浮冤水，雕锦帆幢使乱风。长夜应怜桀何罪，告成合笑禹无功。伤心近似骊山路，陵树无根秋草中。
五凤楼南望洛阳，龙门回合抱苍苍。受朝前殿云霞暖，封岳行宫草木香。四海为家知德盛，二京有宅卜年长。东人犹忆时巡礼，愿觐元和日月光。
玄发迎忧光色阑，衰华因镜强相看。百川赴海返潮易，一叶报秋归树难。初弄藕丝牵欲断，又惊机素翦仍残。颜生岂是光阴晚，余亦何人不自宽。
十二峰峦鬬翠微，石烟花雾犯容辉。青春楚女妒云老，白日神人入梦稀。银箭暗凋歌夜烛，珠泉频点舞时衣。谁伤宋玉千年后，留得青山辨是非。
日动萧烟上泰坛，帝从黄道整和銮。风前貔武回雕仗，云里神龙起画竿。金鸟赦书鸣九夜，玉山寿酒舞千官。始知报本终朝礼，旧典时巡只自难。
忆昔开元天地平，武皇十月幸华清。山蒸阴火云三素，日落温泉鸡一鸣。彩羽鸟仙歌不死，翠霓童妾舞长生。仍闻老叟垂黄发，犹说龙髯缥缈情。
塞草黄来见雁稀，陇云白后少人归。新丝强入未衰鬓，别泪应沾独宿衣。几夕精诚拜初月，每秋河汉对空机。更看出猎相思苦，不射秋田朝雉飞。
辛苦关西车骑官，几年旌节客河兰。金泥舞虎精神暗，银缕交龙气色寒。欲和古诗成窦锦，倍悲秋扇损齐纨。莫劳雁足传书信，愿向凌烟阁上看。
云木疏黄秋满川，茱萸风里一尊前。几回为客逢佳节，曾见何人再少年。霜报征衣冷针指，雁惊幽梦泪婵娟。古来醉乐皆难得，留取穷通付上天。
清砧击霜天外发，楚僧期到石上月。寒峰深虚独遶尽，夜水浅急不可越。窅机冥智难思量，无尽性月如空王。眼界行处不著我，天花下来惟有香。
人日春风绽早梅，谢家兄弟看花来。吴姬对客歌千曲，秦女留人酒百杯。丝柳向空轻婉转，玉山看日渐裴回。流光易去欢难得，莫厌频频上此台。
古鉴含灵气象和，蛟龙盘鼻护金波。隐山道士未曾识，负局先生不敢磨。曾向春窗分绰约，误回秋水照蹉跎。世间纵有应难比，十斛明珠酬未多。
圣母祠堂药树香，邑君承命荐椒浆。风云大感精神地，雷雨频过父母乡。尽日一川侵草绿，回车二麦遶山黄。野人久会神仙事，敢奏歌锺庆万箱。
去年八月此佳辰，池上闲闲四五人。久行月影愁迷梦，误入华光笑认春。一与清风上芸阁，再期秋雨过龙津。今年此日何由见，蓬户萧条对病身。
忆向郊坛望武皇，九军旗帐下南方。六龙日驭天行健，神母呈图地道光。浓煖气中生历草，是非烟里爱瑶浆。至今满耳箫韶曲，徒羡瑶池舞凤皇。
君逐元侯静虏归，虎旗龙节驻春晖。欲求岱岳燔柴礼，已锡鲁人缝掖衣。长剑一时天外倚，五云多遶日边飞。心期共贺太平世，去去故乡亲食薇。
五月清凉萧史家，瑶池分水种菱花。回文地簟龙鳞浪，交鏁天窗蝉翼纱。闲遣青琴飞小雪，自看碧玉破甘瓜。仍闻圣主知书癖，凤阁烧香对五车。
水北宫城夜柝严，宫西新月影纤纤。受环花幌小开镜，移烛瑶房皆卷帘。学织机边娥影静，拜新衣上露华沾。合裁班扇思行幸，愿托凉风箧笥嫌。
太白星前龙虎符，元臣出将顺天诛。教闻清净萧丞相，计立安危范大夫。玉帐黄昏大刁斗，月营寒晓小单于。鲁连未必蹈沧海，应见麒麟新画图。
阃外建牙威不宾，古来戡难忆忠臣。已分舟楫归元老，更使熊罴属丈人。玄象合教沧海晏，青龙喜应太山春。来年二月登封礼，去望台星扈日轮。
负海狂鲸纵巨鳞，四朝天子阻时巡。谁将侯玉乖南面，几使戎军殷左轮。久作妖星虚费日，终□天洞亦何人。果闻丞相心中乐，上赞陶唐一万春。
云雨由来随六龙，玉泥瑶检不乾封。山知槱柞新烟火，臣望箫韶旧鼓钟。清跸间过素王庙，翠华高映大夫松。旅中病客谙尧曲，身贱何由奏九重。
横笛临吹发晓军，元戎幢节拂寒云。搜山羽骑乘风引，下濑楼船背水分。天际兽旗摇火焰，日前鱼甲动金文。马毛不汗东方靖，行见萧何第一勋。
秋天欲霜夜无风，我意不在天地中。雪山世界此凉夜，宝月独照琉璃宫。解空长老莲花手，曾以佛书亲指授。雪岭无人又问来，十年夏腊平安否。
平原门下十馀人，独受恩多未杀身。每叹陆家兄弟少，更怜杨氏子孙贫。柴门已断施行马，鲁酒那能醉近臣。赖有军中遗令在，犹将谈笑对风尘。
东方晓日上翔鸾，西转苍龙拂露盘。渭水寒光摇藻井，玉峰晴色上朱阑。九重宫阙参差见，百二山河表里观。𫏐辍去蓬悲不定，一凭金界望长安。
轩辕铸镜谁将去，曾被良工泻金取。明月心中桂不生，轻冰面上菱初吐。蛟龙久无雷雨声，鸾凤空踏莓苔舞。欲向高台对晓开，不知谁是孤光主。
一纵东越入西秦，十度闻莺不见春。试向昆山投瓦砾，便容灵沼濯埃尘。悲欢暗负风云力，感激潜生草木身。中夜自将形影语，古来吞炭是何人。
朝旦微风吹晓霞，散为和气满家家。不知容貌潜消落，且喜春光动物华。出问池冰犹塞岸，归寻园柳未生芽。摩娑酒瓮重封闭，待入新年共赏花。
荒塞峰烟百道驰，雁门风色暗旌旗。破围铁骑长驱疾，饮血将军转战危。画角吹开边月静，缦缨不信虏尘窥。归来长揖功成后，黄石当年故有期。
十万人家火烛光，门门开处见红妆。歌钟喧夜更漏暗，罗绮满街尘土香。星宿别从天畔出，莲花不向水中芳。宝钗骤马多遗落，依旧明朝在路傍。
舍宠求仙畏色衰，辞天素面立堦墀。金丹拟驻千年貌，玉指休匀八字眉。师主与收珠翠后，君王看戴角冠时。从来宫女皆相妒，闻向瑶台尽泪垂。
剑化江边绿构新，层台不染玉梯尘。千章隐篆标龙简，一曲空歌降凤钧。岚气湿衣云叶晚，天香飘户月枝春。盟经早晚闻仙语，学种三芝伴羽人。
快骑璁珑刻玉羁，河梁返照上征衣。层冰春近蟠龙起，九泽云闲独鹤飞。行想北山清梦断，重游西洛故人稀。汉庭狗监深知己，有日前驱负弩归。
池阳去去跃雕鞍，十里长亭百草干。衣袂障风金镂细，剑光横雪玉龙寒。晴郊别岸乡魂断，晓树啼乌客梦残。南馆星郎东道主，摇鞭休问路行难。
青帝邀春隔岁还，月娥孀独夜漫漫。韩凭舞羽身犹在，素女商弦调未残。终古兰岩栖偶鹤，从来玉谷有离鸾。几时幽恨飘然断，共待天池一水干。
阊阖疏云漏绛津，桥头秋夜鹊飞频。犹残仙媛湔裙水，几见星妃度袜尘。历历素榆飘玉叶，涓涓清月湿冰轮。年来若有乘槎客，为吊波灵是楚臣。
千里南云度塞鸿，秋容无迹淡平空。人间玉岭清宵月，天上银河白昼风。潘赋登山魂易断，楚歌遗佩怨何穷。往来未若奇张翰，欲鲙霜鲸碧海东。
陇首斜飞避弋鸿，颓云萧索见层空。汉宫夜结双茎露，阊阖凉生六幕风。湘女怨弦愁不禁，鄂君香被梦难穷。江边两桨连歌渡，惊散游鱼莲叶东。
秋初江上别旌旗，故国无家泪欲垂。千里未知投足处，前程便是听猿时。误攻文字身空老，却返渔樵计已迟。羽翼雕零飞不得，丹霄无路接差池。
曙锺催入紫宸朝，列炬流虹映绛绡。天近鳌头花簇杖，风低豹尾乐鸣韶。衣冠一变无夷俗，律令重颁有正条。昨日锺山甘露降，玻璃满赐出宫瓢。
列郡征才起俊髦，万机独使圣躬劳。开藩上相颁龙节，破虏将军展豹韬。地入黄图三辅壮，天垂华盖七星高。迎春别赐瑶池宴，捧进金盘五色桃。
龙虎山河御气通，遥瞻帝阙五云红。英雄尽入江东籍，将相多收蓟北功。礼乐日稽三代盛，梯航岁贡万方同。都将俭德熙文治，淳俗应还太古风。
悄悄深宫不见人，倚阑惟见石麒麟。芙蓉帐冷愁长夜，翡翠帘垂隔小春。天远难通青鸟信，风寒欲动锦花茵。夜深怕有羊车过，自起笼灯看雪纹。
碧树浓阴护短垣，苍江春煖渚凫喧。买鱼试唤鸣榔艇，寻鹤因行隔垅村。生理何凭文是业，世情纵遣酒盈樽。相逢谓我迂疏甚，欲辨还憎恐失言。
茂苑闲居木石同，旋开小迳翦蒿蓬。虚游心在鸿蒙外，穴处身疑培𪣻中。花影一阑吟夜月，松声半榻卧秋风。百年寄傲聊容膝，何必高车驷马通。
为客山南二十年，愁来恍近落花天。阴云带雨连山脊，湿气成岚滴树巅。邻屋有声敲石火，野禽无语避茶烟。此时若遇孙阳顾，肯服盐车不受鞭。
少年佳节倍多情，老去谁知感慨生。不效艾符趋习俗，但祈蒲酒话升平。鬓丝日日添头白，榴锦年年照眼明。千载贤愚同瞬息，几人湮没几垂名。
万里飘零十二秋，不堪今倚夕阳楼。壮怀空掷班超笔，久客谁怜季子裘。瘴雨蛮烟朝暮景，平芜野草古今愁。酣歌欲尽登高兴，强把黄花插满头。
重阳开满菊花金，病起榰床惜赏心。紫蟹霜肥秋纵好，绿醅蚁滑晚慵斟。眼窥薄雾行殊倦，身怯寒风坐未禁。沈醉又成来岁约，遣怀聊作记时吟。
云冷江空岁暮时，竹阴梅影月参差。鸡催梦枕司晨早，更咽寒城报点迟。人事纷华潜动息，天心静默运推移。凭谁荡涤穷残候，入眼东风喜在期。
临岐终日自裴回，干我茅斋半亩苔。山上乱云随手变，浙东飞雨过江来。一元和气归中正，百怪苍渊起蛰雷。千里稻花应秀色，酒樽风月醉亭台。
明日城东看杏花，叮咛童子蚤将车。路从丹凤楼前过，酒向金鱼馆里赊。绿水满沟生杜若，暖云将雨湿泥沙。绝胜羊傅襄阳道，车骑西风拥鼓笳。
楼居溪上凉生早，坐对城头起暮笳。打鼓泊船何处客，捣衣隔竹是谁家。玉绳低转宵初迥，银烛高烧月近斜。得意引杯须痛饮，好怀那许负年华。
烟树寒林半有无，野人行李更萧疏。堠长堠短逢官马，山北山南闻鹧鸪。万里关河成传舍，五更风雨忆呼卢。寂寥一点寒灯在，酒熟邻家许夜沽。
十载驱驰倦荷锄，三年生计鬓萧疏。辛勤几逐英雄后，乙榜犹然姓氏虚。欲射狼星把弓箭，休将萤火读诗书。身贱自惭贫骨相，朗啸东归学钓鱼。
黄鹤山头雪未消，行人归计在今朝。城高铁瓮江山壮，地接金陵草木雕。北府市楼闻旧酒，南桥官柳识归桡。吏民莫见参军面，水宿风餐鬓发焦。
雪浪排空接海门，孤舟三日阻龙津。曹瞒曾堕周郎计，王导难遮庚亮尘。鸥散白云沈远浦，花飞红雨送残春。篙师整缆候明发，仍谒荒祠问鬼神。
鹤发垂肩懒著巾，晚凉独步楚江滨。一帆暝色鸥边雨，数尺筇枝物外身。习巧未逢医拙手，闻歌先识采莲人。笑看斥鷃飞翔去，乐处蓬莱便有春。
黄道天清拥珮珂，东南王气秣陵多。江吞彭蠡来三蜀，地接昆仑带九河。凤阙晓霞红散绮，龙池春水绿生波。华夷混一归真主，端拱无为乐太和。
凤凰台上望长安，五色宫袍照水寒。彩笔十年留翰墨，银河一夜卧阑干。三山飞鸟江天暮，六代离宫草树残。始信人生如一梦，壮怀莫使酒杯干。
梧桐叶落秋风老，人去台空凤不来。梁武台成芳草合，吴王宫殿野花开。石头城下春生水，燕子堂前雨长苔。莫问人间兴废事，百年相遇且衔杯。
长空鸟尽将军死，无复中原入马蹄。身向九泉还属汉，功超诸将合封齐。荒凉古庙惟松柏，咫尺长陵又鹿麋。此日深怜萧相国，竟无一语到金闺。
去郭来寻隐者居，柳阴假步小篮舆。每期会面初偿约，却计论心旧得书。浅绿垣墙绵薜荔，淡红池沼映芙蕖。为言肯共留连饮，涧有青芹罟有鱼。
微云敛雨天气清，松声出树秋泠泠。窗户长含碧萝色，溪流时带蛟龙腥。一官到手不可避，万事役我徒劳形。飘然曳杖出门去，无数好山江上横。
危楼高架泬寥天，上相闲登立彩旃。树色到京三百里，河流归汉几千年。晴峰耸日当周道，秋谷垂花满舜田。云路何人见高志，最看西面赤阑前。
异乡冬至又今朝，回首家山入梦遥。渐喜一阳从地复，却怜群沴逐冰消。梅含露蘂知迎腊，柳拂宫袍忆候朝。多少故人承宴赏，五云堆里听箫韶。
百万王师下日边，将军雄略可图全。元勋未论封茅异，捷势应知破竹然。燕警无烽清朔漠，秦文有宝进蓝田。太平从此销兵甲，记取红羊换劫年。
海国微茫散晓暾，郁葱佳气满乾坤。六朝空据长江险，一统今归圣代尊。西北诸峰连朔漠，东南众水合昆仑。愿从吾道禧文运，再使河清俗化淳。
焕然文采照青春，一策江湖自在身。云锁木龛聊息影，雪香纸袄不生尘。谈禅早续灯无尽，护法重编论有神。拟扫绿阴浮佛寺，桫椤高树结为邻。
万木惊秋叶渐稀，静探造化见玄机。眼前谁悟先天理，去后还知今日非。树拥秣陵千嶂合，云开萧寺一僧归。汉廷累下征贤诏，未许严陵老钓矶。
晓发龙江第一程，诸公同济似登瀛。海门日上千峰出，桃叶波平一棹轻。横锁已沈王濬筏，投鞭难阻谢玄兵。片时喜得东风便，回首钟声隔凤城。
遐荒迢遰五羊城，归兴浓消客里情。家近似忘山路险，土甘殊觉瘴烟轻。梅花清入罗浮梦，荔子红分广海程。此去定知偿隐趣，石田春雨读书耕。
归奏圣朝行万里，却衔天诏报蕃臣。本是诸生守文墨，今将匹马静烟尘。旅宿关河逢暮雨，春耕亭障识遗民。此去多应收故地，宁辞沙塞往来频。
闲出城南禁火天，路傍骑马独摇鞭。青松古墓伤碑碣，红杏春园羡管弦。徒说䴙鹈膏玉剑，漫夸蚨血点铜钱。世间尽是悠悠事，且饮韦家冷酒眠。
赤墀奉命使殊方，官重霜台紫绶光。玉节在船清海怪，金函开诏抚夷王。云晴渐觉山川异，风便宁知道路长。谁得似君将雨露，海东万里洒扶桑。
嵩阳听罢讲经钟，远访庭闱锡度空。蒲履谩从归后织，衲衣犹记别时缝。地横龙朔连沙暝，山入乌桓碧树重。梵宇传来金贝叶，花前拜捧慰亲容。
卸却宫妆锦绣衣，黄冠素服制相宜。锡名近奉君王旨，佩箓新参老氏师。白昼无情趋玉陛，清宵有梦步瑶池。绿鬟女伴含愁别，释尽当年妒宠私。
南国看花动远情，沈郎诗苦瘦容生。铁心自儗山中赋，玉笛谁将月下横。临水一枝春占早，照人千树雪同清。好风吹醒罗浮梦，莫听空林翠羽声。
曾在蓬壶伴众仙，文章枝叶五云边。几时奉宴瑶台下，何日移荣玉砌前。染日裁霞深雨露，凌寒送暖占风烟。应笑强如河畔柳，逢波逐浪送张骞。
兰缸如昼晓不眠，玉堂夜起沈香烟。青娥一行十二仙，欲笑不笑桃花然。碧窗弄娇梳洗晚，户外不知银汉转。被郎嗔罚琉璃盏，酒入四肢红玉软。
一斗之胆撑脏腑，如磥之筋碍臂骨。有时悮入千人丛，自觉一身横突兀。当今四海无烟尘，胸襟被压不得伸。冻枭残虿我不取，污我匣里青蛇鳞。
寒窗羞见影相随，嫁得五陵轻薄儿。长短艳歌君自解，浅深更漏妾偏知。画裙多泪鸳鸯湿，云鬓慵梳玳瑁垂。何事不看霜雪里，坚贞惟有古松枝。
见说南行偏不易，中途莫忘寄书频。凌空瘴气堕飞鸟，解语山魈恼病人。闽县绿娥能引客，泉州乌药好防身。异花奇竹分明看，待汝归来画取真。
轻生奉国不为难，战苦身多旧箭瘢。玉匣锁龙鳞甲冷，金铃衬鹘羽毛寒。皂貂拥出花当背，白马骑来月在鞍。犹恐犬戎临虏塞，柳营时把阵图看。
九重城里无亲识，八百人中独姓施。弱羽飞时攒箭险，蹇驴行处薄冰危。晴天欲照盆难反，贫女如花镜不知。却向从来受恩地，再求青律变寒枝。
师今欲向天台去，来说天台意最真。溪过石桥为险处，路逢毛褐是真人。云边望字钟声远，雪里寻僧脚迹新。只可且论经夏别，莫教琪树两回春。
生计唯将三尺僮，学他贤者隐墙东。照眠夜后多因月，扫地春来祗藉风。几处红旗驱战士，一园青草伴衰翁。子房仙去孔明死，更有何人解指踪。
花宫柳陌正从行，紫袂金鞍问姓名。战国方须礼干木，康时何必重侯嬴。捧将束帛山僮喜，传示银钩邑客惊。直为云泥相去远，一言知己杀身轻。
三十年来天下名，衔恩东守阖闾城。初经咸谷眠山驿，渐入梁园问水程。霁日满江寒浪静，春风遶郭白𬞟生。虎丘野寺吴中少，谁伴吟诗月里行。
州城全是故吴宫，香径难寻古藓中。云水计程千里远，轩车送别九衢空。鹤声高下听无尽，潮色朝昏望不同。太守吟诗人自理，小斋闲卧白𬞟风。
满座诗人吟送酒，离城此会亦应稀。春风下第时称屈，秋卷呈亲自束归。日晚山花当马落，天阴水鸟傍船飞。江边道路多苔藓，尘土无由得上衣。
凤凰楼下醉醺醺，晚出东门蝉渐闻。不使乡人治驿路，却将家累宿山云。闲时采药随僧去，每月请钱共客分。县吏若非三载满，自知无计更寻君。
水石随缘岂计程，东吴相遇别西京。夜禅月下袈裟湿，晓上山巅锡杖鸣。念我为官应易老，羡师依佛学无生。越中多有前朝寺，处处铁钟石磬声。
清晨相访立门前，麻履方袍一少年。懒读经文求作佛，愿攻诗句觅升仙。芳春山影花连寺，独夜潮声月满船。今日送行偏惜别，共师文字有因缘。
贵是鸰原在紫微，荣逢知己领黄扉。人间盛事今全得，江上政声复欲归。风起满城山果落，雨馀穿宅水禽飞。昔年尝作毘陵客，石峭泉清天下稀。
诏书飞下五云间，才子分符不等闲。驿路算程多是水，州图管地少于山。江头斑竹寻应遍，洞里丹砂自采还。清净化人人自理，终朝无事更相关。
独向山中觅紫芝，山人勾引住多时。摘花浸酒春愁尽，烧竹煎茶夜卧迟。泉落林梢多碎滴，松生石底足旁枝。明朝却欲归城市，问我来期总不知。
鄱阳胜事闻难比，千里连连是稻畦。山寺去时通水路，郡图开处是诗题。化行应免农人困，庭静惟多野鹤栖。饮罢春明门外别，萧条驿路夕阳低。
重重吴越浙江潮，刺史何门始得消。五字州人唯有此，四邻风景合相饶。橘村篱落香潜度，竹寺虚空翠自飘。君去九衢须说我，病成疏懒懒趋朝。
石桥寺里最清凉，闻说茆庵寄上方。林外猿声连院磬，月中潮色到禅床。他生念我身何在，此世唯师性亦忘。九陌相逢千里别，青山重叠树苍苍。
赤墀赐对使殊方，官重霜台紫绶光。玉节在船清海怪，金函开诏拜夷王。云晴渐觉山川异，风便那知道路长。谁得似君将雨露，海东万里洒扶桑。
荆州胜事众皆闻，幕下今朝又得君。才子何须藉科第，男儿终久要功勋。江村竹树多于草，山路尘埃半是云。新什定知饶景思，不应一向赋从军。
东门携酒送廷评，结束从军塞上行。深碛路移唯马觉，断蓬风起与雕平。烟生远戍侵云色，冰叠黄河长雪声。须凿燕然山上石，登科记里是闲名。
酒阑歌罢更迟留，携手思量凭翠楼。桃李容华犹叹月，风流才器亦悲秋。光阴不觉朝昏过，岐路无穷早晚休。似把剪刀裁别恨，两人分得一般愁。
山川重叠远茫茫，欲别先忧别恨长。红芍药花虽共醉，绿蘼芜影又分将。鸳鸯有路高低去，鸿雁南飞一两行。惆怅与君烟景迥，不知何日到潇湘。
天寒渐觉雁声疏，新月微微玉漏初。海峤只宜今日去，故乡已过十年馀。发稀岂易胜玄冕，眼暗应难写谏书。阁下群公尽高思，谁能携酒访贫居。
汴水从今不复浑，秋风鼙鼓动城根。梁园台馆关东少，相府旌旗天下尊。诗好四方谁敢和，政成三郡自无冤。几时诏下归丹阙，还领千官入合门。
阙下高眠过十旬，南宫印绶乞离身。诗中得意应千首，海内嫌官只一人。宾客分司真是隐，山泉遶宅岂辞贫。竹斋晚起多无事，唯到龙门寺里频。
家寄秦城非本心，偶然头上有朝簪。自当台直无因醉，一别诗宗更懒吟。世事每将愁见扰，年光唯与老相侵。欲知居处堪长久，须向山中学煮金。
阳和潜发荡寒阴，便使川原景象深。入户风泉声沥沥，当轩云岫影沈沈。残云带雨轻飘雪，嫩柳含烟小绽金。虽有眼前诗酒兴，邀游争得称闲心。
汉朝共许贾生贤，迁谪还应是宿缘。仰德多时方会面，拜兄何暇更论年。嵩山晴色来城里，洛水寒光出岸边。清景早朝吟丽思，题诗应费益州笺。
冬冬九陌鼓声齐，百辟朝天马乱嘶。月照浓霜寒更远，风吹红烛举还低。官清立在金𬬻北，仗下归眠玉殿西。莫笑老人多独出，晴山荒景觅诗题。
不得之仁消息久，秋来体色复何如。苦将杯酒判身病，狂作文章信手书。官职卑微从客笑，性灵闲野向钱疏。几时身计浑无事，拣取深山一处居。
先生自说瀛洲路，多在青松白石间。海岸夜中常见日，仙宫深处却无山。犬随鹤去游诸洞，龙作人来问大还。今日偶闻尘外事，朝簪未掷复何颜。
平日时风好涕流，谗书虽盛一名休。寰区叹屈瞻天问，夷貊闻诗过海求。向夕便思青琐拜，近年寻伴赤松游。何当世祖从人望，早以公台命卓侯。
乍抛衫笏觉身轻，依旧还称学道名。欲泥山僧分屋住，羞从野老借牛耕。妻儿尽怕为逋客，亲故相邀遣到城。无奈同官珍重意，几回临路却休行。
青衫脱下便狂歌，种薤栽莎𣃁古坡。野客相逢添酒病，春山暂上著诗魔。亦知官罢贫还甚，且喜闲来睡得多。欲与九衢亲故别，明朝拄杖始经过。
休看小字大书名，向日持经眼却明。时过无心求富贵，身闲不梦见公卿。因寻岳寺荤辛断，自到王城礼数生。斜月照床新睡觉，西风半夜鹤来声。
三年赁舍亲仁里，寂寞何曾似在城。饮酒自缘防冷病，寻人多是为闲行。轩车无路通门巷，亲友因诗道姓名。自别青山归未得，羡君长听石泉声。
深闭柴门长不出，功夫自课少闲时。翻音免问他人字，覆局何劳对手棋。生计如云无定所，穷愁似影每相随。到头归向青山是，尘路茫茫欲告谁。
野人惯去山中住，自到城来闷不胜。宫树蝉声多却乐，侯门月色少于灯。饥来唯拟重餐药，归去还应只别僧。闻道旧溪茆屋畔，春风新上数枝藤。
十年通籍入金门，自愧名微枉搢绅。炼得丹砂疑不食，从兹白发日相亲。家山迢遰归无路，杯酒稀疏病到身。汉有冯唐唐有我，老为郎吏更何人。
年年九陌看春还，旧隐空劳梦寐间。迟日逍遥芸草长，圣朝清净谏臣闲。偶逢游客同倾酒，自有前驺耻见山。道侣书来相责诮，朝朝欲报作何颜。
半年留醉待花开，晓去迎春夜始回。风煖慢行寻曲水，天晴远望立高台。亦知无处将诗请，唯得终朝把酒催。今日柳条全弄色，游人相伴看春来。
闲人祗是爱春光，迎得春来喜欲狂。买酒怕迟教走马，看花嫌远自移床。娇莺语足方离树，戏蝶飞高始过墙。颠倒醉眠三数日，人间百事不思量。
留春不得被春欺，春若无情遣泥谁。寂寞自疑生冷病，凄凉还似别亲知。随风未辨归何处，浇酒唯求住少时。一去近当三百日，从朝至夜是相思。
霭霭纷纷不可穷，戛笙歌处尽随龙。来依银汉一千里，归傍巫山十二峰。呈瑞每闻开丽色，避风仍见挂乔松。怜君翠染双蝉鬓，镜里朝朝近玉容。
愁云残腊下阳台，混却乾坤六出开。与月交光呈瑞色，共花争艳傍寒梅。飞随郢客歌声远，散逐宫娥舞袖回。其那知音不相见，剡溪乘兴为君来。
凶神扇𥳽恶神行，汹涌挨排白雾生。风击水凹波扑凸，雨漴山口地嵌坑。龙喷黑气翻腾滚，鬼掣红光劈划揁。哮吼忽雷声揭石，满天啾唧闹轰轰。
补天残片女娲抛，扑落禅门压地坳。霹雳划深龙旧攫，屈槃痕浅虎新抓。苔黏月眼风挑剔，尘结云头雨磕敲。秋至莫言长矻立，春来自有薜萝交。
每日树边消一日，遶池行过又须行。异花多是非时有，好竹皆当要处生。斜立小桥看岛势，远移幽石作泉声。浮萍著岸风吹歇，水面无尘晚更清。
焚香书院最风流，莎草缘墙绿藓秋。近砌别穿浇药井，临街新起看山楼。栖禽恋竹明犹在，闲客观花夜未休。好是暗移城里宅，清凉浑得似江头。
心在林泉身在城，凤凰楼下得闲名。洞中见凿寻仙路，月里犹烧煮药铛。数树异花皆敕赐，并竿修竹自天生。诗人多说离君宅，不得青苔地上行。
平阳池馆枕秦川，门鏁南山一带烟。素柰花开西子面，绿榆枝种沈郎钱。装帘玳瑁随风落，庭岸䴔䴖趁煖眠。寂寞空馀歌舞地，玉箫惊起凤归天。
秋赋春还计尽违，自知身是拙求知。惟思旷海无休日，却喜孤舟似去时。连浦一程兼汴宋，夹堤千柳杂唐隋。从来此恨皆前达，敢负吾君作楚词。
九寺名卿才思雄，邀欢笔下与杯中。六街鼓绝尘埃息，四座筵开语笑同。焰焰兰缸明狭室，丁丁玉漏发深宫。即听鸡唱天门晓，吏事相牵西复东。
钱塘刺史谩题诗，贫褊无恩懦少威。春尽酒杯花影在，潮回画槛水声微。闲吟山际邀僧上，暮入林中看鹤归。无术理人人自理，朝朝渐觉簿书稀。
除官东守洛阳宫，恩比藩方任更雄。拜表出时传七刻，排班衙日有三公。旌旗严重临关外，庭宇清深接禁中。三十六峰诗酒思，朝朝闲望与谁同。
兼秩恩归第一流，时寻仙路向瀛洲。钟声迢递银河晓，林色葱笼玉露秋。紫殿讲筵邻御座，青宫宾榻入龙楼。从来共结归山侣，今日多应独自休。
南山雪色彻皇州，钟鼓声交晓气浮。鸳鹭簪裾上龙尾，蓬莱宫殿压鳌头。夕郎夜直吟仙掖，天乐和声下禁楼。赠荅诗成才思敌，病夫欲和几朝愁。
官清书府足闲时，晓起攀花折柳枝。九陌城中寻不尽，千峰寺里看相宜。高人酒味多和药，自古风光只属诗。见说往来多静者，未知前日更逢谁。
笑辞聘礼深坊住，门馆长闲似退居。太学官资清品秩，高人公事说经书。年华未是登朝晚，春色何因向酒疏。且看牡丹吟丽句，不知此外复何如。
九陌喧喧骑吏催，百官拜表禁城开。林疏晓日明红叶，尘静寒霜覆绿苔。玉佩声微班始定，金函光动按初来。此时共想朝天客，谢食方从阁里回。
霜台同处轩窗接，粉署先登语笑疏。皓月满帘听玉漏，紫泥盈手发天书。吟诗清美招闲客，对酒逍遥卧直庐。荣贵人间难有比，相公离此十年馀。
本求仙郡是闲居，岂向郎官更有书。溪石谁思玉匠爱，烟鸿愿与弋人疏。自来江上眠方稳，旧在城中病悉除。唯见君诗难便舍，寒宵吟到晓更初。
栖栖沧海一耕人，诏遣江边作使君。山顶雨馀青到地，涛头风起白连云。诗成客见书墙和，药熟僧来就鼎分。珍重来章相借分，芳名未识已曾闻。
粟如流水帛如山，依念仓边语笑间。篇什纵横文案少，亲朋撩乱吏人闲。杯觞引满从衣湿，墙壁书多任手顽。遥贺来年二三月，彩衣先辈过春关。
遶鬓沧浪有几茎，珥貂相问夕郎惊。祗应为酒微微变，不是因年渐渐生。东观诗成号良史，中台官罢揖高名。即提彩笔裁天诏，谁得吟诗自在行。
芙蓉池里叶田田，一本双花出碧泉。浓淡共妍香各散，东西分艳蒂相连。自知政术无他异，纵是祯祥亦偶然。四野人闻皆尽喜，争来入郭看嘉莲。
春来深谷雪方消，莺别寒林傍翠条。到处为怜烟景好，隔帘多爱语声娇。不同蜀魄啼残月，唯逐天鸡啭诘朝。少妇听时思旧曲，玉楼从此动云韶。
铸为明镜绝尘埃，翡翠窗前挂玉台。绣带共寻龙口出，菱花争向匣中开。孤光常见鸾踪在，分处还因鹊影回。好是照身宜谢女，嫦娥飞向玉宫来。
贵游多爱向深春，到处香凝数里尘。红杏花开连锦障，绿杨阴合拂朱轮。凤凰尊畔飞金盏，丝竹声中醉玉人。日暮垂鞭共归去，西园宾客附龙鳞。
真珠为土玉为尘，未识遥闻鼻亦辛。天上还应收至宝，世间难得是佳人。朱丝自断虚银烛，红粉潜销冷绣裀。见说忘情唯有酒，夕阳对酒更伤神。
健夫结束执旌旗，晓度长江自合围。野外狐狸搜得尽，天边鸿雁射来稀。苍鹰落日饥唯急，白马平川走似飞。蜡节畋游非为己，莫惊刺史夜深归。
生灵苏息到元和，上将功成自执戈。烟雾扫开尊北岳，蛟龙斩断净南河。旗回海眼军容壮，兵合天心杀气多。从此四方无一事，朝朝雨露是恩波。
一辞山舍废躬耕，无事悠悠住帝城。为客衣裳多不稳，和人诗句固难精。几年秋赋唯知病，昨日春闱偶有名。却出关东悲复喜，归寻弟妹别仁兄。
病寄曲江居带城，傍门孤柳一蝉鸣。澄波月上见鱼掷，晚径叶多闻犬行。越岛夜无侵阁色，寺钟凉有隔原声。故园尽卖休官去，潮水秋来空自平。
病起陵阳思翠微，秋风动后著行衣。月生石齿人同见，霜落木梢愁独归。已许衲僧修静社，便将樵叟对闲扉。不嫌旧隐相随去，庐岳临天好息机。
曾居少室黄河畔，秋梦长悬未得回。扶病半年离水石，思归一夜隔风雷。荒斋几遇僧眠后，晚菊频经鹿踏来。灯下此心谁共说，傍松幽径已多栽。
草履蒲团山意存，坐看庭木长桐孙。行斋罢讲仍香气，布褐离床带雨痕。夏满寻医还出寺，晴来晒疏暂开门。道情淡薄闲愁尽，霜色何因入鬓根。
布褐高眠石窦春，迸泉多溅黑纱巾。摇头说易当朝客，落手围碁对俗人。自筭天年穷甲子，谁同雨夜守庚申。拟归太华何时去，他日相寻乞药银。
山松径与瀑泉通，巾舃行吟想越中。塞雁去经华顶末，乡僧来自海涛东。关分河汉秋钟绝，露滴狝猴夜岳空。抱疾因寻周柱史，杜陵寒叶落无穷。
门枕平湖秋景好，水烟松色远相依。罢官馀俸租田种，送客回舟载石归。离岸游鱼逢浪返，望巢寒鸟逆风飞。嵩阳旧隐多时别，闭目闲吟忆翠微。
一宿五峰杯度寺，虚廊中夜磬声分。疏林未落上方月，深涧忽生平地云。幽鸟背泉栖静境，远人当烛想遗文。暂来此地歇劳足，望断故山沧海𣸣。
见说北京寻祖后，瓶盂自挈遶穷边。相逢竹坞晦暝夜，一别苕溪多少年。远洞省穿湖底过，断崖曾向壁中禅。青城不得师同住，坐想沧江忆浩然。
多病十年无旧识，沧州乱后只逢君。已知罢秩辞泷水，相劝移家近岳云。泗上旅帆侵叠浪，雪中归路踏荒坟。若为此别终期老，书札何因寄北军。
雨过北林空晚凉，院闲人去掩斜阳。十年多病度落叶，万里乱愁生夜床。终欲返耕甘性拙，久惭他事与身忙。还知谢客名先重，肯为诗篇问楚狂。
此心长爱狎禽鱼，仍候登封独著书。领郡只嫌生药少，在官长恨与山疏。成家尽是经纶后，得句应多谏诤馀。见说养真求退静，溪南泉石许同居。
藩府十年为律业，南朝本寺往来新。辞归几别深山客，赴请多从远处人。松吹入堂资讲力，野蔬供饭爽禅身。他年更息登坛计，应与云泉作四邻。
僧窗梦后忆归耕，水涉应多半月程。幕府罢来无药价，纱巾带去有山情。夜随净渚离蛩语，早过寒潮背井行。已让辟书称抱疾，沧洲便许白髭生。
水石致身闲自得，平云竹阁少炎蒸。斋床几减供禽食，禅径寒通照像灯。觅句当秋山落叶，临书近腊砚生冰。行登总到诸山寺，坐听蝉声满四棱。
浪匝湓城岳壁青，白头僧去扫禅扃。龛灯度雪补残衲，山日上轩看旧经。泉水带冰寒溜涩，薜萝新雨曙烟腥。已知身事非吾道，甘卧荒斋竹满庭。
望重来为守土臣，清高还似武功贫。道从会解唯求静，时造玄微不趁新。玉帛已知难挠思，云泉终是得闲身。两衙向后长无事，门馆多逢请益人。
夏后客堂黄叶多，又怀家国起悲歌。酒前欲别语难尽，云际相思心若何。鸟下独山秋寺磬，人随大舸晚江波。南徐旧业几时到，门掩残阳积翠萝。
云木疏黄秋满川，茱萸风里一樽前。几回为客逢佳节，曾见何人再少年。霜报征衣冷针指，雁惊幽隐泣云泉。古来醉乐皆难得，留取穷通委上天。
动地经天物不伤，高情逸韵住何方。扶持燕雀连天去，断送杨花尽日狂。遶桂月明过万户，弄帆晴晚渡三湘。孤云虽是无心物，借便吹教到帝乡。
领得溪风不放回，傍窗缘砌遍庭栽。须招野客为邻住，看引山禽入郭来。幽院独惊秋气早，小门深向绿阴开。谁怜翠色兼寒影，静落茶瓯与酒杯。
南浦菰蒲遶白𬞟，东吴黎庶逐黄巾。野棠自发空流水，江燕初归不见人。远岫依依如送客，平田渺渺独伤春。那堪回首长洲苑，烽火年年报虏尘。
寒松耸拔倚苍岑，绿叶扶疏自结阴。丁固梦时还有意，秦王封日岂无心。常将正节栖孤鹤，不遣高枝宿众禽。好是特凋群木后，护霜凌雪翠逾深。
庭竹森疏玉质寒，色包葱碧尽琅玕。翠筠不乐湘娥泪，斑箨堪裁汉主冠。成韵含风已萧瑟，媚涟凝渌更檀栾。此君引凤为龙日，耸节稍云直上看。
婺女星边喜气频，越王台上坐诗人。雪晴山水勾留客，风暖旌旗计会春。黎庶已同猗顿富，烟花却为相公贫。何言禹迹无人继，万顷湖田又斩新。
较量武艺论勋庸，曾发将军箭落鸿。握内从夸弯似月，眼前还怕撇来风。只知击起穿雕镞，不解容和射鹄功。得病自从杯里后，至今形状怕相逢。
梓桐花幕碧云浮，天许文星寄上头。武略剑峰环相府，诗情锦浪浴仙洲。丁香风里飞笺草，邛竹烟中动酒钩。自古名高闲不得，肯容王粲赋登楼。
瓦烟疏冷古行宫，寂寞朱门反鏁空。残粉水银流砌下，堕环秋月落泥中。莺传旧语娇春日，花学严妆妒晓风。天子时清不巡幸，只应鸾凤集梧桐。
烟霞星盖七星坛，想像先朝驻禁銮。辇路已平栽药地，皇风犹在步虚寒。楼台瑞气晴萧索，杉桧龙身老屈蟠。翻感惠休并李郭，剑门空处望长安。
星眸未放瞥秋毫，频掣金铃试雪毛。会使老拳供口腹，莫辞亲手啖腥臊。穿云自怪身如电，煞兔谁知吻胜刀。可惜忍饥寒日暮，向人鹐断碧丝绦。
饶阳因富得州名，不独农桑别有营。日暖提筐依茗树，天阴把酒入银坑。江寒鱼动枪旗影，山晚云和鼓角声。太守能诗兼爱静，西楼见月几篇成。
浮云变化失龙儿，始忆嘶风喷沫时。蹄想尘中翻碧玉，尾休烟里掉青丝。曾同客舍吞饥渴，久共名场踏崄𪩘。今日枥前兴一叹，不关行李乏金羁。
登唐科第语唐音，望日初生忆故林。鲛室夜眠阴火冷，蜃楼朝泊晓霞深。风高一叶飞鱼背，潮净三山出海心。想把文章合夷乐，蟠桃花里醉人参。
边秋画角怨金微，半夜对吹惊贼围。塞雁遶空秋不下，胡云著草冻还飞。关头老马嘶看月，碛里疲兵泪湿衣。馀韵袅空何处尽，戍天寥落晓星稀。
曾将心剑作戈矛，一战名场造化愁。花锦文章开四面，天人科第上三头。鸳鸿待侣飞清禁，山水缘情住外州。时伴庾公看海月，好吟诗断望潮楼。
诸侯帐下惯新妆，皆怯刘家薄媚娘。宝髻巧梳金翡翠，罗裙宜著绣鸳鸯。轻轻舞汗初沾袖，细细歌声欲遶梁。何事不归巫峡去，故来人世断人肠。
柘枝初出鼓声招，花钿罗衫耸细腰。移步锦靴空绰约，迎风绣帽动飘飖。亚身踏节鸾形转，背面羞人凤影娇。祗恐相公看未足，便随风雨上青霄。
跪伸霜素剖琅玕，身堕瑶池魄暗寒。红锦晚开云母殿，白珠秋写水精盘。情高鹤立昆仑峭，思壮鲸跳渤澥宽。谁有轩辕古铜片，为持相并照妖看。
天假纵横入幕筹，东南顿减一方忧。行赍健笔辞天阁，坐见妖星落蔡州。青草袍襟翻日脚，黄金马镫照旄头。此行领取从军乐，莫虑功名不拜侯。
平明小猎出中军，异国名香满袖薰。画榼倒悬鹦鹉觜，花衫对舞凤凰文。手抬白马嘶春雪，臂竦青骹入暮云。落日胡姬楼上饮，风吹箫管满楼闻。
曾持麈尾引金根，万乘前头草五言。疏讲青龙归禁苑，歌抄白雪乞梨园。朝惊云气遮天阁，暮踏猿声入剑门。今日西川无子美，诗风又起浣花村。
文聚星辰衣彩霞，问谁兄弟是刘家。雁行云掺参差翼，琼树风开次第花。天假声名悬日月，国凭骚雅变浮华。曾穷晋汉儒林传，龙虎虽多未足夸。
州青县白浙河𣸣，饱向苍龙阙下闻。鼓角自严寒海月，旌旗不动湿江云。风骚处处文章主，井邑家家父母君。长恐抱辕留不住，九天鸳鹭待成群。
朱家亭子象悬匏，阶莹青莎栋剪茆。瘿挂眼开欺鸲鹆，花缘网结妒螵蛸。有时风月输三虎，无壁琴书属四郊。土木欲知精洁处，社天归燕怯安巢。
人人入蜀谒文翁，妍丑终须露镜中。诗景荒凉难道合，客情疏密分当同。城南歌吹琴台月，江上旌旗锦水风。下客低头来又去，暗堆冰炭在深衷。
扪云袅栈入青冥，鞿马铃骡傍日星。仰踏剑棱梯万仞，下缘冰岫杳千寻。山花织锦时聊看，涧水弹琴不暇听。若比争名求利处，寻思此路却安宁。
六年衣破帝城尘，一日天池水脱鳞。未有片言惊后辈，不无惭色见同人。每登公䜩思来日，渐听乡音认本身。何幸致诗相慰贺，东归花发杏桃春。
山势棱层入杳冥，寺形高下趁山行。象牙床坐莲花佛，玛瑙函盛贝叶经。日映砌阴移宝阁，风吹天乐动金铃。门前更有清江水，便是浔阳太守厅。
拟占名场第一科，龙门十上困风波。三年护塞从戎远，万里投荒失意多。花县到时铜墨贵，叶舟行处水云和。遥知布惠苏民后，应向祠堂吊汨罗。
半年领郡固无劳，一日为心素所操。轮奂未成绳墨在，规模已壮闶闳高。理人虽切才常短，薄宦都缘命不遭。从此归耕洛川上，大千江路任风涛。
存亡去住一壶中，兄事安期弟葛洪。甲子已过千岁鹤，仪容方称十年童。心灵暗合行人数，药力潜均造化功。终待此身无系累，武陵山下等黄公。
阴云飒飒浪花愁，半度惊湍半挂舟。声尽云天君不住，命悬鱼鳖妾同休。黛娥芳脸垂珠泪，罗袜香裾赴碧流。馀魄岂能衔木石，独将遗恨付箜篌。
秦王宫阙霭春烟，珠树琼枝近碧天。御气馨香苏合启，帘光浮动水精悬。霏微罗縠随芳袖，宛转鲛鮹逐宝筵。从此咸阳一回首，暮云愁色已千年。
掌上恩移玉帐空，香珠满眼泣春风。飘零怨柳凋眉翠，狼籍愁桃坠脸红。凤辇祗应三殿北，鸾声不向五湖中。笙歌处处回天眷，独自无情长信宫。
日日风吹虏骑尘，年年饮马汉营人。千堆战骨那知主，万里枯沙不辨春。浴谷气寒愁坠指，断崖冰滑恐伤神。金鞍玉勒无颜色，泪满征衣怨暴秦。
水光春色满江天，𬞟叶风吹荷叶钱。香蚁翠旗临岸市，艳娥红袖渡江船。晓惊白鹭联翩雪，浪蹙青茭潋滟烟。不怕江洲芳草暮，待将秋兴折湖莲。
吴女秋机织曙霜，冰蚕吐丝月盈筐。金刀玉指裁缝促，水殿花楼弦管长。舞袖慢移凝瑞雪，歌尘微动避雕梁。唯愁陌上芳菲度，狼籍风池荷叶黄。
春官南院粉墙东，地色初分月色红。文字一千重马拥，喜欢三十二人同。眼看鱼变辞凡水，心逐鹦飞出瑞风。莫怪云泥从此别，总曾惆怅去年中。
江上烹鱼采野樵，鸾枝摧折半曾烧。未经良匠材虽散，待得知音尾已焦。若使琢磨徽白玉，便来风律轸青瑶。还能万里传山水，三峡泉声岂寂寥。
凤城连夜九门通，帝女皇妃出汉宫。千乘宝莲珠箔卷，万条银烛碧纱笼。歌声缓过青楼月，香霭潜来紫陌风。长乐晓钟归骑后，遗簪堕珥满街中。
佳人卧病动经秋，帘幕䍀縿不挂钩。四体强扶藤夹膝，双环慵整玉搔头。花颜有幸君王问，药饵无征待诏愁。惆怅近来销瘦尽，泪珠时傍枕函流。
一诏皇城四海颁，丑戎无数束身还。戍楼吹笛人休战，牧野嘶风马自闲。河水九盘收数曲，天山千里锁诸关。西边北塞今无事，为报东南夷与蛮。
飘摇挟翅亚红腹，江边夜起如雷哭。请问贪婪一点心，臭腐填腹几多足。越女如花住江曲，嫦娥夜夜凝双睩。怕君撩乱锦窗中，十轴轻绡围夜玉。
梯山航海几崎岖，来谒金陵薜大夫。毛发竖时趋剑戟，衣冠俨处拜冰壶。诚知两轴非珠玉，深愧三缣恤旅途。明日过江风景好，不堪回首望勾吴。
白马披鬃练一团，今朝被绊欲行难。雪中放去空留迹，月下牵来只见鞍。向北长鸣天外远，临风斜控耳边寒。自知毛骨还应异，更请孙阳仔细看。
明时帝里遇清明，还逐游人出禁城。九陌芳菲莺自啭，万家车马雨初晴。客中下第逢今日，愁里看花厌此生。春色来年谁是主，不堪憔悴更无成。
塞山行尽到乌延，万顷沙堆见极边。河上月沉鸿雁起，碛中风度犬羊膻。席箕草断城池外，护柳花开帐幕前。此处游人堪下泪，更闻终日望狼烟。
贺兰山便是戎疆，此去萧关路几荒。无限城池非汉界，几多人物在胡乡。诸侯持节望吾土，男子生身负我唐。回望风光成异域，谁能献计复河湟。
天井虽收寇未平，所司促战急王程。晓驰云骑穿花去，夜与星郎带月行。新咏尽题关外事，故乡因过洛阳城。时逢寒食游人识，竟说从来有大名。
同登科第皆清列，尚爱东畿一尉闲。虽有田园供海畔，且无宗党在朝班。甘贫只为心知道，晚达多缘性好山。白首青衫犹未换，又骑羸马出函关。
将军不复见仪形，笑语随风入杳冥。战马旧骑嘶引葬，歌姬新嫁哭辞灵。功勋客问求为志，服玩僧收与转经。寂寞一家春色里，百花开落满山庭。
朝客高清爱水禽，绿波双鹭在园林。立当风里丝摇急，步遶池边字印深。刷羽竞生堪画势，依泉各有取鱼心。我乡多傍门前见，坐觉烟波思不禁。
重重作闺清旦𫔎，两耳深声长不彻。深宫坐愁百年身，一片玉中生愤血。焦桐弹罢丝自绝，漠漠暗魂愁夜月。故乡不归谁共穴，石上作蒲蒲九节。
扰扰都城晓四开，不关名利也尘埃。千门甲第身遥入，万里铭旌死后来。洛水暮烟横莽苍，邙山秋日露崔嵬。须知此事堪为镜，莫遣黄金漫作堆。
少年金紫就光辉，直指边城虎翼飞。一卷旌收千骑虏，万全身出百重围。黄云断塞寻鹰去，白草连天射雁归。白首汉廷刀笔吏，丈夫功业本相依。
一面妖桃千里蹄，娇姿骏骨价应齐。乍牵玉勒辞金栈，催整花钿出绣闺。去日岂无沾袂泣，归时还有顿衔嘶。婵娟躞蹀春风里，挥手摇鞭杨柳堤。
绮阁香销华厩空，忍将行雨换追风。休怜柳叶双眉翠，却爱桃花两耳红。侍宴永辞春色里，趁朝休立漏声中。恩劳未尽情先尽，暗泣嘶风两意同。
佳人卧病动经秋，帘幕䍀縿不挂钩。四体强扶藤夹膝，双鬟慵插玉搔头。花颜有幸君王问，药饵无征待诏愁。惆怅近来消瘦尽，泪珠时傍枕函流。
舞停歌罢鼓连摧，软骨仙蛾暂起来。红罨画衫缠腕出，碧排方胯背腰来。旁收拍拍金铃摆，却踏声声锦袎摧。看著遍头香袖褶，粉屏香帕又重隈。
画鼓拖环锦臂攘，小娥双换舞衣裳。金丝蹙雾红衫薄，银蔓垂花紫带长。鸾影乍回头并举，凤声初歇翅齐张。一时欻腕招残拍，斜敛轻身拜玉郎。
促叠蛮鼍引柘枝，卷檐虚帽带交垂。紫罗衫宛蹲身处，红锦靴柔踏节时。微动翠蛾抛旧态，缓遮檀口唱新词。看看舞罢轻云起，却赴襄王梦里期。
寂寞春风旧柘枝，舞人休唱曲休吹。鸳鸯钿带抛何处，孔雀罗衫付阿谁。画鼓不闻招节拍，锦靴空想挫腰肢。今来座上偏惆怅，曾是堂前教彻时。
谢家双植本图荣，树老人因地变更。朱顶鹤知深盖偃，白眉僧见小枝生。高临月殿秋云影，静入风檐夜雨声。纵使百年为上寿，绿阴终借暂时行。
天台南洞一灵仙，骨耸冰棱貌莹然。曾对浦云长昧齿，重来华表不知年。溪桥晚下玄龟出，草露朝行白鹿眠。犹忆夜深华盖上，更无人处话丹田。
锦堂昼永绣帘垂，立却花骢待出时。红粉美人擎酒劝，青衣年少臂鹰随。轻将玉杖敲花片，旋把金鞭约柳枝。近地独游三五骑，等闲行傍曲江池。
一闻周召佐明时，西望都门强策羸。天子好文才自薄，诸侯力荐命犹奇。贺知章口徒劳说，孟浩然身更不疑。唯是胜游行未遍，欲离京国尚迟迟。
秋溪南岸菊霏霏，急管烦弦对落晖。红叶树深山径断，碧云江静浦帆稀。不堪孙盛嘲时笑，愿送王弘醉夜归。流落正怜芳意在，砧声徒促授寒衣。
扁舟亭下驻烟波，十五年游重此过。洲觜露沙人渡浅，树稍藏竹鸟啼多。山衔落照欹红盖，水蹙斜文卷绿罗。肠断中秋正圆月，夜来谁唱异乡歌。
清夜浮埃暂歇鄽，塔轮金照露华鲜。人行中路月生海，鹤语上方星满天。楼影半连深岸水，钟声寒彻远林烟。僧房闭尽下楼去，一半梦魂离世缘。
东去江干是胜游，鼎湖兴望不堪愁。谢安近日违朝旨，傅说当时允帝求。暂向聊城飞一箭，长为沧海系扁舟。分明此事无人见，白首相看未肯休。
杨子江头昔共迷，一为京兆隔云泥。故人昨日同时吊，旧马今朝别处嘶。向壁愁眉无复画，扶床稚齿已能啼。也知世路名堪贵，谁信庄周论物齐。
楚谣襦袴整三年，喉舌新恩下九天。鼓角雄都分节钺，蛇龙旧国罢楼船。昆河已在兵钤内，堂柳空留鹤岭前。多病无由酬一顾，鄢陵千骑去翩翩。
孤城高柳晓鸣鸦，风帘半钩清露华。九峰聚翠宿危槛，一夜孤光悬冷沙。出岸远晖帆欲落，入谿寒影雁差斜。杜陵归去春应早，莫厌青山谢朓家。
锦城春色溯江源，三峡经过几夜猿。红树两厓开霁色，碧岩千仞涨波痕。萧萧暮雨荆王梦，漠漠春烟蜀帝魂。长怨相如留滞处，富家还忆卓王孙。
南下天台厌绝冥，五湖波上泛如萍。江鸥自戏为踪迹，野鹿闲惊是性灵。任子偶垂沧海钓，戴逵虚认少微星。金门后俊徒相唁，且为人间寄茯苓。
春寺无人乱鸟啼，藤萝阴磴野僧迷。云藏古壁遗龙象，草没香台抱鹿麛。松籁泠泠疑梵呗，柳烟历历见招提。为耽寂乐亲禅侣，莫怪闲行费马蹄。
清洛半秋悬璧月，彩船当夕泛银河。苍龙颔底珠皆没，白帝心边镜乍磨。海上几时霜雪积，人间此夜管弦多。须知天地为𬬻意，尽取黄金铸作波。
不热不寒三五夕，晴川明月正相临。千珠竞没苍龙颔，一镜高悬白帝心。几处凄凉缘地远，有时惆怅值云阴。如何清洛如清昼，共见初升又见沈。
嘉晨令节共陶陶，风景牵情并不劳。晓日整冠兰室静，秋原骑马菊花高。晴光一一呈金刹，诗思浸浸逼水曹。何必销忧凭外物，祗将清韵敌春醪。
科名继世古来稀，高步何年下紫微。帝命几曾移重镇，时清犹望领春闱。登朝旧友常思见，开幕贤人并望归。今日得游风化地，却回沧海有光辉。
清重可过知内制，从前礼绝外庭人。看花在处多随驾，召宴无时不及旬。马自赐来骑觉稳，诗缘得后意长新。应怜独在文场久，十有馀年浪过春。
记得早年曾拜识，便怜孤进赏文章。免令汩没惭时辈，与作声名彻举场。一自凤池承密旨，今因世路接馀光。云泥虽隔思长在，纵使无成也不忘。
独在御楼南畔住，生涯还似旧时贫。全无竹可侵行迳，一半花犹属别人。吟处不妨嫌鼓闹，眼前唯称与僧邻。近来渐觉青莎巷，车马过从已有尘。
从得高科名转盛，亦言归去满城知。发时谁不开筵送，到处人争与马骑。剑路红蕉明栈阁，巴村绿树荫神祠。乡中后辈游门馆，半是来求近日诗。
萍岸新淘见碧霄，中流相去忽成遥。空馀孤屿来诗景，无复横槎碍柳条。红斾路幽山翠湿，锦帆风起浪花飘。共知浸润同雷泽，何虑川源有旱苗。
古巷戟门谁旧宅，早曾闻说属官家。更无新燕来巢屋，唯有闲人去看花。空厩欲摧尘满枥，小池初涸草侵沙。荣华事歇皆如此，立马踟蹰到日斜。
选居幽近御街东，易得诗人聚会同。白练鸟飞深竹里，朱弦琴在乱书中。亭开山色当高枕，楼静箫声落远风。何事宦涂犹寂寞，都缘清苦道难通。
永日微吟在竹前，骨清唯爱漱寒泉。门闲多有投文客，身病长无买药钱。岭寺听猿频独宿，湖亭避宴动经年。亲知尽怪疏荣禄，的是将心暗学禅。
玉关西路出临洮，风卷边沙入马毛。寺寺院中无竹树，家家壁上有弓刀。惟怜战士垂金甲，不尚游人著白袍。日暮独吟秋色里，平原一望戍楼高。
远忆拜亲留不住，出门行计与谁同。程涂半是依船上，请谒多愁值雨中。堰水静连堤树绿，村桥时映野花红。回期须及来春事，莫便江边逐钓翁。
紫髯年少奉恩初，直合将军尽不如。酒后引兵围百草，风前驻斾领边书。宅将公主同时赐，官与中郎共日除。大笑鲁儒年四十，腰间犹未识金鱼。
桑柘骈阗数亩间，门前五柳正堪攀。尊中美酒长须满，身外浮名总是闲。竹迳有时风为扫，柴门无事日常关。于焉已是忘机地，何用将金别买山。
科名再得年犹少，今日休官更觉贤。去国已辞趋府伴，向家还入渡江船。雪晴新雁斜行出，潮落残云远色鲜。在处若逢山水住，到时应不及秋前。
更无人吏在门前，不似居官似学仙。药气暗侵朝服上，花阴晚到簿书边。玉琴闲把看山坐，筒簟长铺与客眠。时见街中骑瘦马，低头只是为诗篇。
寻僧昨日尚相随，忽见绯幡意可知。题处旧诗休更读，买来新马忆曾骑。不应随分空营奠，终拟求人与立碑。每向宣阳里中过，遥闻哭临泪先垂。
同是越人从小别，忽归乡里见皆惊。湖边访旧知谁在，幕下留欢但觉荣。望岭又生红槿思，登车岂倦白云程。况当季父承恩日，廉问南州政已成。
坐将文教镇藩维，花满东南圣主知。公务肯容私暂入，丰年长与德相随。无贤不是朱门客，有子皆如玉树枝。自爱此身居乐土，咏歌林下日忘疲。
青冥路口绝人行，独与僧期上赤城。树列烟岚春更好，溪藏冰雪夜偏明。空山雉雊禾苗短，野馆风来竹气清。若过石桥看瀑布，不妨高处便题名。
春堤一望思无涯，树势还同水势斜。深映菰蒲三十里，晴分功利几千家。谋成既不劳人力，境远偏宜隔浪花。若与青山长作固，汀洲肯恨柳丝遮。
丹顶分明音响别，况闻来处隔云涛。情悬碧落飞何晚，立近清池意自高。向夜双栖惊玉漏，临轩对舞拂朱袍。仙郎为尔开笼早，莫虑回翔损羽毛。
江南才子日纷纷，少有篇章得似君。清话未同山寺宿，离歌已向客亭闻。梅天马上愁黄鸟，泽国帆前见白云。通籍名高年又少，回头应笑晚从军。
轩车此去也逢时，地近湘南颇入诗。一月计程那是远，中年出守未为迟。水边花气熏章服，岭上岚光照画旗。想得化行风土变，州人应为立生祠。
白头为郡清秋别，山水南行岂觉赊。楚老只应思入境，吴儿从此去移家。馆依高岭分樟叶，路出重江见苇花。务退唯当吟咏苦，留心曾不在生涯。
西入山门十里程，粉墙书字甚分明。萧帝坏陵深虎迹，广师遗院闭松声。长廊画剥僧形影，石壁尘昏客姓名。何必更将空色遣，眼前人事是浮生。
南湖春色通平远，贪记诗情忘酒杯。帆自巴陵山下过，雨从神女峡边来。青蒲映水疏还密，白鸟翻空去复回。尽日与君同看望，了然胜见画屏开。
久闻从事沧江外，谁谓无官已白头。来备戎装嘶数骑，去持丹诏入孤舟。蝉鸣远驿残阳树，鹭起湖田片雨秋。到日重陪丞相宴，镜湖新月在城楼。
林居向晚饶清景，惜去非关恋酒杯。石净每因杉露滴，地幽渐觉水禽来。药蔬秋后供僧尽，竹杖吟中望月回。红叶闲飘篱落迥，行人远见草堂开。
木落霜飞天地清，空江百里见潮生。鲜飙出海鱼龙气，晴雪喷山雷鼓声。云日半阴川渐满，客帆皆过浪难平。高楼晓望无穷意，丹叶黄花绕郡城。
湖上微风小槛凉，翻翻菱荇满回塘。野船著岸入春草，水鸟带波飞夕阳。芦叶有声疑露雨，浪花无际似潇湘。飘然蓬艇东归客，尽日相看忆楚乡。
慵拙幸便荒僻地，纵闻猿鸟亦何愁。偶因药酒欺梅雨，却著寒衣过麦秋。岁计有馀添橡实，生涯一半在渔舟。世人若便无知己，应向此溪成白头。
七千里别宁无恨，且贵从军乐事多。不驻节旄先候发，偶逢山寺亦难过。蛮人独放畬田火，海兽群游落日波。远作受恩身不易，莫抛书剑近笙歌。
天兵十万勇如貔，正是酬恩报国时。汴水波澜喧鼓角，隋堤杨柳拂旌旗。前驱红斾关西将，坐间青娥赵国姬。寄语长安旧冠盖，麤官到底是男儿。
宝轮金地压人寰，独坐苍冥启玉关。北岭风烟开魏阙，南轩气象镇商山。灞陵车马垂杨里，京国城池落照间。𫏐放尘心游物外，六街钟鼓又催还。
恩霑谴雪几人同，归宰湘阴六月中。商岭马嘶残暑雨，席帆高挂早秋风。贡名频向书闱失，飞檄曾传朔漠空。西省尚嗟君宦远，水鸡啼处莫听鸿。
萧关新复旧山川，古戍秦原景象鲜。戎虏乞降归惠化，皇威渐被慑腥膻。穹庐远戍烟尘灭，神武光扬竹帛传。左衽尽知歌帝泽，从兹不更备三边。
竹翠婵娟草迳幽，佳人归老傍汀洲。玉蟾露冷梁尘暗，金凤花开云鬓秋。十亩稻香新绿野，一声歌断旧青楼。芭蕉半卷西池雨，日暮门前双白鸥。
九华如剑插云霓，青霭连空望欲迷。北截吴门疑地尽，南连楚界觉天低。龙池水蘸中秋月，石路人攀上汉梯。惆怅旧游无复到，会须登此出尘泥。
鸾凤分飞海树秋，忍听钟鼓越王楼。只应霜月明君意，缓抚瑶琴送我愁。山远莫教双泪尽，雁来空寄八行幽。相如若返临邛市，画舸朱轩万里游。
喧浊侵肌性未沈，每来云外恣幽寻。尘衣更喜秋泉洁，倦迹方依竹洞深。暂过偶然应系分，有期终去但劳心。唯怜一夜空山月，似许他年伴独吟。
昼对南风独闭关，暗期幽鸟去仍还。如今有待终身贵，未若忘机尽日闲。心似蒙庄游物外，官惭许掾在人间。开襟自向清风笑，无限秋光为解颜。
孤馆萧条槐叶稀，暮蝉声隔水声微。年年为客路无尽，日日送人身未归。何处迷鸿离浦月，谁家愁妇𢭏霜衣。夜深不卧帘犹卷，数点残萤入户飞。
桑柘悠悠水蘸堤，晚风晴景不妨犂。高机犹织卧蚕子，下坂未饥逢饲妻。杏色满林羊酪熟，麦凉浮垅雉媒低。生时自乐死由命，万事在天管不迷。
龙门八上不知津，唯有君心困益亲。白社追游名自远，青袍相映道逾新。十年江海鱼缄尽，一夜笙歌凤吹频。渐老旧交情更重，莫将美酒负良辰。
十万人家天堑东，管弦台榭满春风。名归范蠡五湖上，国破西施一笑中。香迳自生兰叶小，响廊深映月华空。尊前多暇但怀古，尽日愁吟谁与同。
不倚军功有侠名，可怜球猎少年情。戴铃健鹘随声下，撼珮骄骢弄影行。觅匠重装燕客剑，对人新按越姬筝。岂知儒者心偏苦，吟向秋风白发生。
双鹭应怜水满池，风飘不动顶丝垂。立当青草人先见，行傍白莲鱼未知。一足独拳寒雨里，数声相叫早秋时。林塘得尔须增价，况与诗家物色宜。
晚虹斜日塞天昏，一半山川带雨痕。新水乱侵青草路，残烟犹傍绿杨村。胡人羊马休南牧，汉将旌旗在北门。行子喜闻无战伐，闲看游骑猎秋原。
君在桐庐何处住，草堂应与戴家邻。初归山犬翻惊主，久别江鸥却避人。终日欲为相逐计，临岐空羡独行身。秋风钓艇遥相忆，七里滩西片月新。
剑峰重叠雪云漫，忆昨来时处处难。大散岭头春足雨，褒斜谷里夏犹寒。蜀门去国三千里，巴路登山八十盘。自到成都烧酒熟，不思身更入长安。
尘路谁知蹋雪踪，到来空认出云峰。天晴远见月中树，风便细听烟际钟。阅世数思僧并院，忆山长羡鹤归松。新愁旧恨多难说，半在眉间半在胸。
处处烟霞寻总遍，却来城市喜逢师。时流见说无人在，年纪唯应有鹤知。大药已成宁畏晚，小松初种不嫌迟。长忧一日归天去，未授灵方遣问谁。
忽闻身谢满朝惊，俄感鄱阳罢市情。遗爱永存今似古，高名不朽死如生。神仙难见青骡事，谏议空留白马名。授馆曾为门下客，几回垂泪过宣平。
浣花溪里花多处，为忆先生在蜀时。万古只应留旧宅，千金无复换新诗。沙崩水槛鸥飞尽，树压村桥马过迟。山月不知人事变，夜来江上与谁期。
高城新筑压长川，虎踞龙盘气色全。五里似云根不动，一重如月晕长圆。河流暗与沟池合，山色遥将睥睨连。自有此来当汴口，武牢何用锁风烟。
幽居悄悄何人到，落日清凉满树梢。新句有时愁里得，古方无效病来抛。荒檐数蝶悬蛛网，空屋孤萤入燕巢。独卧南窗秋色晚，一庭红叶掩衡茅。
白须虏将话边事，自失公权怨语多。汉主岂劳思李牧，赵王犹是用廉颇。新鹰饱肉唯闲猎，旧剑生衣懒更磨。百战无功身老去，羡他年少渡黄河。
青𬞟白石匝莲塘，水里莲开带瑞光。露湿红芳双朵重，风飘绿蒂一枝长。同心栀子徒夸艳，合穗嘉禾岂解香。不独丰祥先有应，更宜花县对潘郎。
岁尽贫生事事须，就中深恨酒钱无。故人充寿能分送，远客消愁免自沽。一夜四乘倾凿落，五更三点把屠苏。已供时节深珍重，况许今朝更挈壶。
有客新从赵地回，自言曾上古丛台。云遮襄国天边去，树绕漳河地里来。弦管变成山鸟哢，绮罗留作野花开。金舆玉辇无行迹，风雨惟知长绿苔。
秋风吹却九皋禽，一片闲云万里心。碧落有情应怅望，青天无路可追寻。来时白雪翎犹短，去日丹砂顶渐深。华表柱头留语后，更无消息到如今。
玉座尘消砚水清，龙髯不动彩毫轻。初分隆准山河秀，乍点重瞳日月明。宫女卷帘皆暗认，侍臣开殿尽遥惊。三朝供奉无人敌，始觉僧繇浪得名。
与君同在苦空间，君得空门我爱闲。禁足已教修雁塔，终身不拟下鸡山。窗中遥指三千界，枕上斜看百二关。香茗一瓯从此别，转蓬流水几时还。
谢公何岁掩松楸，双鹤依然傍玉楼。朱顶巑岏荒草上，雪毛零落小池头。蓬瀛路断君何在，云水情深我尚留。他日若来华表上，更添多少令威愁。
凤城烟霭思偏多，曾向刘郎住处过。银烛焰前贪劝酒，玉箫声里已闻歌。佳人惜别看嘶马，公子含情向翠蛾。今日重来门巷改，出墙桐树绿婆娑。
曾住衡阳岳寺边，门开江水与云连。数州城郭藏寒树，一片风帆著远天。猿啸不离行道处，客来皆到卧床前。今朝惆怅红尘里，惟忆闲陪尽日眠。
高倚霞梯万丈馀，共看移步入宸居。晓随鹓鹭排金锁，静对铅黄校玉书。漠漠禁烟笼远树，泠泠宫漏响前除。还闻汉帝亲词赋，好为从容奏子虚。
献之闲坐说归州，曾到昭君庙里游。自古行人多怨恨，至今乡土尽风流。泉如珠泪侵阶滴，花似红妆满岸愁。河畔犹残翠眉样，有时新月傍帘钩。
金甲云旗尽日回，仓皇罗袖满尘埃。浓香犹自飘銮辂，恨魄无因离马嵬。南内宫人悲帐殿，东溟方士问蓬莱。唯馀坡上弯环月，时送残蛾入帝台。
吴越千年奈怨何，两宫清吹作樵歌。姑苏一败云无色，范蠡长游水自波。霞拂故城疑转斾，月依荒树想嚬蛾。行人欲问西施馆，江鸟寒飞碧草多。
绮陌千年思断蓬，今来还宿凤城东。瑶台钟鼓长依旧，巫峡烟花自不同。千结故心为怨网，万条新景作愁笼。何时更伴刘郎去，却见夭桃满树红。
萧寺曾过最上方，碧桐浓叶覆西廊。游人缥缈红衣乱，座客从容白日长。别后旋成庄叟梦，书来忽报惠休亡。他时若更相随去，祗是含酸对影堂。
美貌雄才已少齐，宝书仙简两看题。金刀片片裁新锦，玉步重重上旧梯。鹏到碧天排雾去，凤游琼树拣枝栖。蓬瀛宴罢试回首，一望尘中路正迷。
移居新竹已堪看，𣃁破莓苔得几竿。圆节不教伤粉箨，低枝犹拟拂霜坛。墙头枝动如烟绿，枕上风来送夜寒。第一莫教渔父见，且从萧飒满朱栏。
仁圣天子神且武，内兴文教外披攘。以德化人汉文帝，侧身修道周宣王。迒蹊巢穴尽窒塞，礼乐刑政皆弛张。何当提笔侍巡狩，前驱白斾吊河湟。
始皇东游出周鼎，刘项纵观皆引颈。削平天下实辛勤，却为道傍穷百姓。黔首不愚尔益愚，千里函关囚独夫。牧童火入九泉底，烧作灰时犹未枯。
觚棱金碧照山高，万国珪璋捧赭袍。舐笔和铅欺贾马，赞功论道鄙萧曹。东南楼日珠帘卷，西北天宛玉厄豪。四海一家无一事，将军携镜泣霜毛。
晴云似絮惹低空，紫陌微微弄袖风。韩嫣金丸莎覆绿，许公鞯汗杏粘红。烟生窈窕深东第，轮撼流苏下北宫。自笑苦无楼护智，可怜铅椠竟何功。
雨晴九陌铺江练，岚嫩千峰叠海涛。南苑草芳眠锦雉，夹城云暖下霓旄。少年羁络青纹玉，游女花簪紫蒂桃。江碧柳深人尽醉，一瓢颜巷日空高。
束带谬趋文石陛，有章曾拜皂囊封。期严无奈睡留癖，势窘犹为酒泥慵。偷钓侯家池上雨，醉吟隋寺日沈钟。九原可作吾谁与，师友琅琊邴曼容。
洪河清渭天池濬，太白终南地轴横。祥云辉映汉宫紫，春光绣画秦川明。草妒佳人钿朵色，风回公子玉衔声。六飞南幸芙蓉苑，十里飘香入夹城。
丰貂长组金张辈，驷马文衣许史家。白鹿原头回猎骑，紫云楼下醉江花。九重树影连清汉，万寿山光学翠华。谁识大君谦让德，一毫名利鬬蛙蟆。
元载相公曾借箸，宪宗皇帝亦留神。旋见衣冠就东市，忽遗弓剑不西巡。牧羊驱马虽戎服，白发丹心尽汉臣。唯有凉州歌舞曲，流传天下乐闲人。
捷书皆应睿谋期，十万曾无一镞遗。汉武惭夸朔方地，周宣休道太原师。威加塞外寒来早，恩入河源冻合迟。听取满城歌舞曲，凉州声韵喜参差。
行看腊破好年光，万寿南山对未央。黠戛可汗修职贡，文思天子复河湟。应须日驭西巡狩，不假星弧北射狼。吉甫裁诗歌盛业，一篇江汉美宣王。
将军独乘铁骢马，榆溪战中金仆姑。死绥却是古来有，骁将自惊今日无。青史文章争点笔，朱门歌舞笑捐躯。谁知我亦轻生者，不得君王丈二殳。
碧池新涨浴娇鸦，分鏁长安富贵家。游骑偶同人鬬酒，名园相倚杏交花。银秋騕袅嘶宛马，绣鞅璁珑走钿车。一曲将军何处笛，连云芳草日初斜。
冥鸿不下非无意，塞马归来是偶然。紫绶公卿今放旷，白头郎吏尚留连。终南山下抛泉洞，阳羡溪中买钓船。欲与明公操履杖，愿闻休去是何年。
玉函怪牒锁灵篆，紫洞香风吹碧桃。老翁四目牙爪利，掷火万里精神高。霭霭祥云随步武，累累秋冢叹蓬蒿。三山朝去应非久，姹女当窗绣羽袍。
玉子纹楸一路饶，最宜檐雨竹萧萧。羸形暗去春泉长，拔势横来野火烧。守道还如周柱史，鏖兵不羡霍嫖姚。浮生七十更万日，与子期于局上销。
九金神鼎重丘山，五玉诸侯杂珮环。星座通霄狼鬣暗，戍楼吹笛虎牙闲。斗间紫气龙埋狱，天上洪炉帝铸颜。若念西河旧交友，鱼符应许出函关。
洛桥风暖细翻衣，春引仙官去玉墀。独鹤初冲太虚日，九牛新落一毛时。行开教化期君是，卧病神祇祷我知。十载丈夫堪耻处，朱云犹掉直言旗。
一片宫墙当道危，行人为尔去迟迟。筚圭苑里秋风后，平乐馆前斜日时。锢党岂能留汉鼎，清谈空解识胡儿。千烧万战坤灵死，惨惨终年鸟雀悲。
句吴亭东千里秋，放歌曾作昔年游。青苔寺里无马迹，绿水桥边多酒楼。大抵南朝皆旷达，可怜东晋最风流。月明更想桓伊在，一笛闻吹出塞愁。
谢眺诗中佳丽地，夫差传里水犀军。城高铁瓮横强弩，柳暗朱楼多梦云。画角爱飘江北去，钓歌长向月中闻。扬州尘土试回首，不惜千金借与君。
上吞巴汉控潇湘，怒似连山净镜光。魏帝缝囊真戏剧，苻坚投棰更荒唐。千秋钓艇歌明月，万里沙鸥弄夕阳。范蠡清尘何寂寞，好风唯属往来商。
六朝文物草连空，天淡云闲今古同。鸟去鸟来山色里，人歌人哭水声中。深秋帘幕千家雨，落日楼台一笛风。惆怅无因见范蠡，参差烟树五湖东。
日暖泥融雪半销，行人芳草马声骄。九华山路云遮寺，清弋江村柳拂桥。君意如鸿高的的，我心悬斾正摇摇。同来不得同归去，故国逢春一寂寥。
潇洒江湖十过秋，酒杯无日不淹留。谢公城畔溪惊梦，苏小门前柳拂头。千里云山何处好，几人襟韵一生休。尘冠挂却知闲事，终拟蹉跎访旧游。
百感中来不自由，角声孤起夕阳楼。碧山终日思无尽，芳草何年恨即休。睫在眼前长不见，道非身外更何求。谁人得似张公子，千首诗轻万户侯。
柳岸风来影渐疏，使君家似野人居。云容水态还堪赏，啸志歌怀亦自如。雨暗残灯碁散后，酒醒孤枕雁来初。可怜赤壁争雄渡，唯有蓑翁坐钓鱼。
江涵秋影雁初飞，与客携壶上翠微。尘世难逢开口笑，菊花须插满头归。但将酩酊酬佳节，不用登临叹落晖。古往今来只如此，牛山何必泪霑衣。
缙云新命诏初行，才是孤魂寿器成。黄壤不知新雨露，粉书空换旧铭旌。巨卿哭处云空断，阿骛归来月正明。多少四年遗爱事，乡闾生子李为名。
远风南浦万重波，未似生离别恨多。楚管能吹柳花怨，吴姬争唱竹枝歌。金钗横处绿云堕，玉箸凝时红粉和。待得枚皋相见日，自应妆镜笑蹉跎。
因思上党三年战，闲咏周公七月诗。竹帛未闻书死节，丹青空见画灵旗。萧条井邑如鱼尾，早晚干戈识虎皮。莫笑一麾东下计，满江秋浪碧参差。
楚女梅簪白雪姿，前溪碧水冻醪时。云罍心凸知难捧，凤管簧寒不受吹。南国剑眸能盼眄，侍臣香袖爱僛垂。自怜穷律穷途客，正怯孤灯一局碁。
万家相庆喜秋成，处处楼台歌板声。千岁鹤归犹有恨，一年人住岂无情。夜凉溪馆留僧话，风定苏潭看月生。景物登临闲始见，愿为闲客此闲行。
日落水流西复东，春光不尽柳何穷。巫娥庙里低含雨，宋玉宅前斜带风。不嫌榆荚共争翠，深与桃花相映红。灞上汉南千万树，几人游宦别离中。
金河秋半虏弦开，云外惊飞四散哀。仙掌月明孤影过，长门灯暗数声来。须知胡骑纷纷在，岂逐春风一一回。莫厌潇湘少人处，水多菰米岸莓苔。
彩服鲜华觐渚宫，鲈鱼新熟别江东。刘郎浦夜侵船月，宋玉亭春弄袖风。落落精神终有立，飘飘才思杳无穷。谁人世上为金口，借取明时一荐雄。
行乐及时时已晚，对酒当歌歌不成。千里暮山重叠翠，一溪寒水浅深情。高人以饮为忙事，浮世除诗尽强名。看著白𬞟芽欲吐，雪舟相访胜闲行。
一谒征南最少年，虞卿双璧截肪鲜。歌谣千里春长暖，丝管高台月正圆。玉帐军筹罗俊彦，绛帷环珮立神仙。陆公馀德机云在，如我酬恩合执鞭。
滕阁中春绮席开，柘枝蛮鼓殷晴雷。垂楼万幕青云合，破浪千帆阵马来。未掘双龙牛斗气，高悬一榻栋梁材。连巴控越知何事，珠翠沈檀处处堆。
控压平江十万家，秋来江静镜新磨。城头晚鼓雷霆后，桥上游人笑语多。日落汀痕千里色，月当楼午一声歌。昔年行乐秾桃畔，醉与龙沙拣蜀罗。
云光岚彩四面合，柔柔垂柳十馀家。雉飞鹿过芳草远，牛巷鸡埘春日斜。秀眉老父对樽酒，蒨袖女儿簪野花。征车自念尘土计，惆怅溪边书细沙。
益戆由来未觉贤，终须南去吊湘川。当时物议朱云小，后代声华白日悬。邪佞每思当面唾，清贫长欠一杯钱。驿名不合轻移改，留警朝天者惕然。
碧溪留我武关东，一笑怀王迹自穷。郑袖娇娆酣似醉，屈原憔悴去如蓬。山墙谷堑依然在，弱吐强吞尽已空。今日圣神家四海，戌旗长卷夕阳中。
圣敬文思业太平，海寰天下唱歌行。秋来气势洪河壮，霜后精神泰华狞。广德者强朝万国，用贤无敌是长城。君王若悟治安论，安史何人敢弄兵。
一笑五云溪上舟，跳丸日月十经秋。鬓衰酒减欲谁泥，迹辱魂惭好自尤。梦寐几回迷蛱蝶，文章应解伴牢愁。无穷尘土无聊事，不得清言解不休。
平生自许少尘埃，为吏尘中势自回。朱绂久惭官借与，白题还叹老将来。须知世路难轻进，岂是君门不大开。霄汉几多同学伴，可怜头角尽卿材。
芳草渡头微雨时，万株杨柳拂波垂。蒲根水暖雁初浴，梅径香寒蜂未知。辞客倚风吟暗淡，使君回马湿旌旗。江南仲蔚多情调，怅望春阴几首诗。
髪匀肉好生春岭，截玉钻星寄使君。檀的染时痕半月，落梅飘处响穿云。楼中威凤倾冠听，沙上惊鸿掠水分。遥想紫泥封诏罢，夜深应隔禁墙闻。
七子论诗谁似公，曹刘须在指挥中。荐衡昔日知文举，乞火无人作蒯通。北极楼台长挂梦，西江波浪远吞空。可怜故国三千里，虚唱歌词满六宫。
大夫官重醉江东，潇洒名儒振古风。文石陛前辞圣主，碧云天外作冥鸿。五言宁谢颜光禄，百岁须齐卫武公。再拜宜同丈人行，过庭交分有无同。
曾向蓬莱宫里行，北轩阑槛最留情。孤高堪弄桓伊笛，缥缈宜闻子晋笙。天接海门秋水色，烟笼隋苑暮钟声。他年会著荷衣去，不向山僧说姓名。
虬蟠千仞剧羊肠，天府由来百二强。四皓有芝轻汉祖，张仪无地与怀王。云连帐影萝阴合，枕遶泉声客梦凉。深处会容高尚者，水苗三顷百株桑。
翠岩千尺倚溪斜，曾得严光作钓家。越嶂远分丁字水，腊梅迟见二年花。明时刀尺君须用，幽处田园我有涯。一壑风烟阳羡里，解龟休去路非赊。
樯似邓林江拍天，越香巴锦万千千。滕王阁上柘枝鼓，徐孺亭西铁轴船。八部元侯非不贵，万人师长岂无权。要君严重疏欢乐，犹有河湟可下鞭。
远信初凭双鲤去，他乡正遇一阳生。尊前岂解愁家国，辇下唯能忆弟兄。旅馆夜忧姜被冷，暮江寒觉晏裘轻。竹门风过还惆怅，疑是松窗雪打声。
歌阕樽残恨却偏，凭君不用设离筵。未趍雉尾随元老，且蓦羊肠过少年。七叶汉貂真密近，一枝诜桂亦徒然。羽书正急征兵地，须遣头风处处痊。
红铅湿尽半罗裙，洞府人间手欲分。满面风流虽似玉，四年夫婿恰如云。当春离恨杯长满，倚柱关情日渐曛。为报眼波须稳当，五陵游宕莫知闻。
暖云如粉草如茵，独步长堤不见人。一岭桃花红锦黦，半溪山水碧罗新。高枝百舌犹欺鸟，带叶梨花独送春。仲蔚欲知何处在，苦吟林下拂诗尘。
飘来鸡树凤池边，渐压琼枝冻碧涟。银阙双高银汉里，玉山横列玉墀前。昭阳殿下风回急，承露盘中月彩圆。上相抽毫歌帝德，一篇风雅美丰年。
矜红掩素似多才，不待樱桃不逐梅。春到未曾逢宴赏，雨馀争解免低徊。巧穷南国千般艳，趁得春风二月开。堪恨王孙浪游去，落英狼籍始归来。
文争武战就神功，时似开元天宝中。已建玄戈收相土，应回翠帽过离宫。侯门草满宜寒兔，洛浦沙深下塞鸿。疑有女娥西望处，上阳烟树正秋风。
累代功勋照世光，奚胡闻道死心降。书功笔秃三千管，领节门排十六双。先揖耿弇声寂寂，今看黄霸事𪭢𪭢。时人欲识胸襟否，彭蠡秋连万里江。
谁怜贱子启穷途，太守封来酒一壶。攻破是非浑似梦，削平身世有如无。醺醺若借嵇康懒，兀兀仍添宁武愚。犹念悲秋更分赐，夹溪红蓼映风蒲。
二月春风江上来，水精波动碎楼台。吴王宫殿柳含翠，苏小宅房花正开。解舞细腰何处往，能歌姹女逐谁回。千秋万古无消息，国作荒原人作灰。
梧桐叶落雁初归，迢递无因寄远衣。月照石泉金点冷，凤酣箫管玉声微。佳人刀杵秋风外，荡子从征梦寐希。遥望戌楼天欲晓，满城冬鼓白云飞。
晴河万里色如刀，处处浮云卧碧桃。仙桂茂时金镜晓，洛波飞处玉容高。雄如宝剑冲牛斗，丽似鸳鸯养羽毛。他日忆君何处望，九天香满碧萧骚。
兵符严重辞金马，星剑光芒射斗牛。笔落青山飘古韵，帐开红斾照高秋。香连日彩浮绡幕，溪逐歌声遶画楼。可惜登临佳丽地，羽仪须去凤池游。
清晨候吏把书来，十载离忧得暂开。痴叔去时还读易，仲容多兴索衔杯。人心计日殷勤望，马首随云早晚回。莫为霜台愁岁暮，潜龙须待一声雷。
有客谁人肯夜过，独怜风景奈愁何。边鸿怨处迷霜久，庭树空来见月多。故国杳无千里信，彩弦时伴一声歌。驰心只待城乌晓，几对虚檐望白河。
南行步步远浮尘，更近青山昨夜邻。高铎数声秋撼玉，霁河千里晓横银。红蕖影落前池净，绿稻香来野迳频。终日官闲无一事，不妨长醉是游人。
王屋山人有古文，欲攀青桂弄氛氲。将携健笔干明主，莫向仙坛问白云。驰逐宁教争处让，是非偏忌众人分。交游话我凭君道，除却鲈鱼更不闻。
少年才俊赴知音，丞相门栏不觉深。直道事人男子业，异乡加饭弟兄心。还须整理韦弦佩，莫独矜夸玳瑁簪。若去上元怀古去，谢安坟下与沈吟。
内举无惭古所难，燕台遥想拂尘冠。登龙有路水不峻，一雁背飞天正寒。别夜酒馀红烛短，映山帆满碧霞残。谢公楼下潺湲响，离恨诗情添几般。
青阳云水去年寻，黄绢歌诗出翰林。投辖暂停留酒客，绛帷斜系满松阴。妖人笑我不相问，道者应知归路心。南去南来尽乡国，月明秋水只沈沈。
多为裁诗步竹轩，有时凝思过朝昏。篇成敢道怀金璞，吟苦唯应似岭猿。迷兴每惭花月夕，寄愁长在别离魂。凭君把卷侵寒烛，丽句时传画戟门。
芦荻花多触处飞，独凭虚槛雨微微。寒林叶落鸟巢出，古渡风高渔艇稀。云抱四山终日在，草荒三径几时归。江城向晚西流急，无限乡心闻𢭏衣。
权门阴进夺移才，驿骑如星堕峡来。晁氏有恩忠作祸，贾生无罪直为灾。贞魂误向崇山没，冤气疑从湘水回。毕竟成功何处是，五湖云月一帆开。
月落清湘棹不喧，玉杯瑶瑟奠𬞟蘩。谁令力制乘轩鹤，自取机沈在槛猿。位极乾坤三事贵，谤兴华夏一夫冤。宵衣旰食明天子，日伏青蒲不为言。
朝缨初解佐江𣸣，麋鹿心知自有群。汉囿猎稀慵献赋，楚山耕早任移文。卧归渔浦月连海，行望凤城花隔云。关吏不须迎马笑，去时无意学终军。
台阁参差倚太阳，年年花发满山香。重门勘锁青春晚，深殿垂帘白日长。草色芊绵侵御路，泉声呜咽绕宫墙。先皇一去无回驾，红粉云环空断肠。
曾与径山为小师，千年僧行众人知。夜深月色当禅处，斋后钟声到讲时。经雨绿苔侵古画，过秋红叶落新诗。劝君莫厌江城客，虽在风尘别有期。
十亩山田近石涵，村居风俗旧曾谙。帘前白艾惊春燕，篱上青桑待晚蚕。云暖采茶来岭北，月明沽酒过溪南。陵阳秋尽多归思，红树萧萧覆碧潭。
朝回珮马草萋萋，年少恩深卫霍齐。斧钺旧威龙塞北，池台新赐凤城西。门通碧树开金锁，楼对青山倚玉梯。南陌行人尽回首，笙歌一曲暮云低。
西北楼开四望通，残霞成绮月悬弓。江村夜涨浮天水，泽国秋生动地风。高下绿苗千顷尽，新陈红粟万箱空。才微分薄忧何益，却欲回心学塞翁。
眼前迎送不曾休，相续轮蹄似水流。门外若无南北路，人间应免别离愁。苏秦六印归何日，潘岳双毛去值秋。莫怪分襟衔泪语，十年耕钓忆沧洲。
楚国同游过十霜，万重心事几堪伤。蒹葭露白莲塘浅，砧杵夜清河汉凉。云外山川归梦远，天涯歧路客愁长。寒城欲晓闻吹笛，犹卧东轩月满床。
九衢尘土递追攀，马迹轩车日暮间。玄髪尽惊为客换，白头曾见几人闲。空悲浮世云无定，多感流年水不还。谢却从前受恩地，归来依止叩禅关。
莫恋醉乡迷酒杯，流年长怕少年催。西陵水阔鱼难到，南国路遥书未回。匹马计程愁日尽，一蝉何事引秋来。相如已定题桥志，江上无由梦钓台。
故国归人酒一杯，暂亭兰棹共裴回。村连三峡暮云起，潮送九江寒雨来。已作相如投赋计，还凭殷浩寄书回。到时若见东篱菊，为问经霜几度开。
凄凉遗迹洛川东，浮世荣枯万古同。桃李香消金谷在，绮罗魂断玉楼空。往年人事伤心外，今日风光属梦中。徒想夜泉流客恨，夜泉流恨恨无穷。
一从分首剑江滨，南国相思寄梦频。书去又逢商岭雪，信回应过洞庭春。关河日日悲长路，霄汉年年望后尘。愿指丹梯曾到处，莫教犹作独迷人。
玉管金樽夜不休，如悲昼短惜年流。歌声袅袅澈清夜，月色娟娟当翠楼。枕上暗惊垂钓梦，灯前偏起别家愁。思量今日英雄事，身到簪裾已白头。
离魂断续楚江壖，叶坠初红十月天。紫陌事多难暂息，青山长在好闲眠。方趋上国期干禄，未得空堂学坐禅。他岁若教如范蠡，也应须入五湖烟。
西岩曾到读书堂，穿竹行莎十里强。湖上梦馀波滟滟，岭头愁断路茫茫。经过事寄烟霞远，名利尘随日月长。莫道少年头不白，君看潘岳几茎霜。
帘卷平芜接远天，暂宽行役到樽前。是非境里有闲日，荣辱尘中无了年。山簇暮云千野雨，江分秋水九条烟。马蹄不道贪西去，争向一声高树蝉。
两叶愁眉愁不开，独含惆怅上层台。碧云空断雁行处，红叶已雕人未来。塞外音书无信息，道傍车马起尘埃。功名待寄凌烟阁，力尽辽城不肯回。
无力摇风晓色新，细腰争妒看来频。绿阴未覆长堤水，金穗先迎上苑春。几处伤心怀远路，一枝和雨送行尘。东门门外多离别，愁杀朝朝暮暮人。
万里衔芦别故乡，云飞雨宿向潇湘。数声孤枕堪垂泪，几处高楼欲断肠。度日翩翩斜避影，临风一一直成行。年年辛苦来衡岳，羽翼摧残陇塞霜。
湖山翠欲结蒙笼，汗漫谁游夕照中。初语燕雏知社日，习飞鹰隼识秋风。波摇珠树千寻拔，山凿金陵万仞空。不欲登楼更怀古，斜阳江上正飞鸿。
学他趋世少深机，紫阁青霄半掩扉。山路远怀王子晋，诗家长忆谢玄晖。百年不肯疏荣辱，双鬓终应老是非。人道青山归去好，青山曾有几人归。
长悬青紫与芳枝，尘刹无应免别离。马上多于在家日，樽前堪忆少年时。关河客梦还乡远，雨雪山程出店迟。却羡高人终此老，轩车过尽不知谁。
道傍高木尽依依，落叶惊风处处飞。未到乡关闻早雁，独于客路授寒衣。烟霞旧想长相阻，书剑投人久不归。何日一名随事了，与君同采碧溪薇。
玉树歌残王气终，景阳兵合戍楼空。松楸远近千官冢，禾黍高低六代宫。石燕拂云晴亦雨，江豚吹浪夜还风。英雄一去豪华尽，唯有青山似洛中。
宫馆馀基辍棹过，黍苗无限独悲歌。荒台麋鹿争新草，空苑凫鹥占浅莎。吴岫雨来虚槛冷，楚江风急远帆多。可怜国破忠臣死，日日东流生白波。
宋祖凌高乐未回，三千歌舞宿层台。湘潭云尽暮山出，巴蜀雪消春水来。行殿有基荒荠合，寝园无主野棠开。百年便作万年计，嵒畔古碑空绿苔。
闻说先皇醉碧桃，日华浮动郁金袍。风随玉辇笙歌迥，云卷珠帘剑佩高。凤驾北归山寂寂，龙旟西幸水滔滔。贵妃没后巡游少，瓦落宫墙见野蒿。
一上高城万里愁，蒹葭杨柳似汀洲。溪云初起日沈阁，山雨欲来风满楼。鸟下绿芜秦苑夕，蝉鸣黄叶汉宫秋。行人莫问当年事，故国东来渭水流。
吴门烟月昔同游，枫叶芦花并客舟。聚散有期云北去，浮沈无计水东流。一尊酒尽青山暮，千里书回碧树秋。何处相思不相见，凤城龙阙楚江头。
月沈高岫宿云开，万里归心独上来。河畔雪飞扬子宅，海边花盛越王台。泷分桂岭鱼难过，瘴近衡峰雁却回。乡信渐稀人渐老，只应频看一枝梅。
云度龙山暗倚城，先飞淅沥引轻盈。素娥冉冉拜瑶阙，皓鹤纷纷朝玉京。阴岭有风梅艳散，寒林无月桂华生。剡溪一醉十年事，忽忆棹回天未明。
醉斜乌帽髪如丝，曾看仙人一局棋。宾馆有鱼为客久，乡书无雁到家迟。缑山住近吹笙庙，湘水行逢鼓瑟祠。今夜月明何处宿，九疑云尽碧参差。
三十六峰横一川，绿波无路草芊芊。牛羊晚食铺平地，雕鹗晴飞摩远天。洛客尽回临水寺，楚人皆逐下江船。东西未有相逢日，更把繁华共醉眠。
独望天门倚剑歌，干时无计老关河。东归万里惭张翰，西上四年羞卞和。花暗楚城春醉少，月凉秦塞夜愁多。三山岁岁有人去，唯恐海风生白波。
谏猎归来绮季歌，大茅峰影满秋波。山斋留客扫红叶，野艇送僧披绿莎。长覆旧图棋势尽，遍添新品药名多。云中黄鹄日千里，自宿自飞无网罗。
远书开罢更依依，晨坐高台竟落晖。颜巷雪深人已去，庾楼花盛客初归。东堂望绝迁莺起，南国哀馀候雁飞。今日劳君犹问讯，一官唯长故山薇。
广陵堤上昔离居，帆转潇湘万里馀。楚客病时无𫛳鸟，越乡归处有鲈鱼。潮生水郭蒹葭响，雨过山城橘柚疏。闻说携琴兼载酒，邑人争识马相如。
山乐来迎去不言，庙前高柳水禽喧。绮罗无色雨侵帐，珠翠有声风绕幡。妆镜尚疑山月满，寝屏犹认野花繁。孤舟梦断行云散，何限离心寄晓猿。
草生官舍似闲居，雪照南窗满素书。贫后始知为吏拙，病来还喜识人疏。青云岂有窥梁燕，浊水应无避钓鱼。不待秋风便归去，紫阳山下是吾庐。
曾事刘琨雁塞空，十年书剑任飘蓬。东堂旧屈移山志，南国新留煮海功。还挂一帆青海上，更开三迳碧莲中。关西旧友如相问，已许沧浪伴钓翁。
行尽青溪日已蹉，云容山影水嵯峨。楼前归客怨清梦，楼上美人凝夜歌。独树高高风势急，平湖渺渺月明多。终期一艇载樵去，来往使帆凌白波。
碧天飞舞下晴莎，金阁瑶池绝网罗。嵒响数声风满树，岸移孤影雪凌波。缑山去远云霄迥，辽海归迟岁月多。双翅一开千万里，只应栖隐恋乔柯。
暮暮焚香何处宿，西岩一室映疏藤。光阴难驻迹如客，寒暑不惊心似僧。高树有风闻夜磬，远山无月见秋灯。身闲境静日为乐，若问其馀非我能。
杜陵池榭绮城东，孤岛回汀路不穷。高岫乍疑三峡近，远波初似五湖通。楸梧叶暗潇潇雨，菱荇花香淡淡风。还有昔时巢燕在，飞来飞去画堂中。
宵衣应待绝更筹，环佩锵锵月下楼。井转辘轳千树晓，鏁开阊阖万山秋。龙旗尽列趋金殿，雉扇才分见玉旒。虚戴铁冠无一事，沧江归去老渔舟。
缨带流尘髪半霜，独寻残月下沧浪。一声溪鸟暗云散，万片野花流水香。昔日未知方外乐，暮年初信梦中忙。红虾青鲫紫芹脆，归去不辞来路长。
禾黍离离半野蒿，昔人城此岂知劳。水声东去市朝变，山势北来宫殿高。鸦噪暮云归古堞，雁迷寒雨下空壕。可怜缑岭登仙子，犹自吹笙醉碧桃。
欲求真诀恋禅扃，羽帔方袍尽有情。仙骨本微灵鹤远，法心潜动毒龙惊。三山未有偷桃计，四海初传问菊名。今日劝师师莫惑，长生难学证无生。
暗滩水落涨虚沙，滩去秦吴万里赊。马上折残江北柳，舟中开尽岭南花。离歌不断如留客，归梦初惊似到家。山鸟一声人未起，半床春月在天涯。
心忆莲池秉烛游，叶残花败尚维舟。烟开翠扇清风晓，水泥红衣白露秋。神女暂来云易散，仙娥初去月难留。空怀远道难持赠，醉倚阑干尽日愁。
二十知兵在羽林，中年潜识子房心。苍鹰出塞胡尘灭，白鹤还乡楚水深。春坼酒瓶浮药气，晚携棋局带松阴。鸡笼山上云多处，自𣃁黄精不可寻。
兵书一箧老无功，故国郊扉在梦中。藤蔓覆梨张谷暗，草花侵菊庾园空。朱门迹忝登龙客，白屋心期失马翁。楚水吴山何处是，北窗残月照屏风。
一笛迎风万叶飞，强携刀笔换荷衣。潮寒水国秋砧早，月暗山城夜漏稀。岩响远闻樵客过，浦深遥送钓童归。中年未识从军乐，虚近三茅望少微。
白首从军未有名，近将孤剑到江城。巴童戍久能番语，胡马调多解汉行。对雪夜穷黄石略，望云秋计黑山程。可怜身死家犹远，汴水东流无哭声。
秋来凫雁下方塘，系马朝台步夕阳。村径绕山松叶暗，野门临水稻花香。云连海气琴书润，风带潮声枕簟凉。西下磻溪犹万里，可能垂白待文王。
知己萧条信陆沈，茂陵扶疾卧西林。芰荷风起客堂静，松桂月高僧院深。清露下时伤旅鬓，白云归处寄乡心。怜君诗句犹相忆，题在空斋夜夜吟。
三献无功玉有瑕，更携书剑客天涯。孤帆夜别潇湘雨，广陌春期鄠杜花。灯照水萤千点灭，棹惊滩雁一行斜。关河万里秋风急，望见乡山不到家。
来往天台天姥间，欲求真诀驻衰颜。星河半落岩前寺，云雾初开岭上关。丹壑树多风浩浩，碧溪苔浅水潺潺。可知刘阮逢人处，行尽深山又是山。
小隐西亭为客开，翠萝深处遍苍苔。林间扫石安棋局，岩下分泉递酒杯。兰叶露光秋月上，芦花风起夜潮来。云山遶屋犹嫌浅，欲棹渔舟近钓台。
十里蒹葭入薜萝，春风谁许暂鸣珂。相如渴后狂还减，曼倩归来语更多。门枕碧溪冰皓耀，槛齐青嶂雪嵯峨。野桥沽酒茅檐醉，谁羡红楼一曲歌。
乡心迢遰宦情微，吏散寻幽竟落晖。林下草腥巢鹭宿，洞前云湿雨龙归。钟随野艇回孤棹，鼓绝山城掩半扉。今夜西斋好风月，一瓢春酒莫相违。
书剑功迟白发新，异乡仍送故乡人。阮公留客竹林晚，田氏到家荆树春。雪尽塞鸿南翥少，风来胡马北嘶频。洞庭烟月如终老，谁是长杨谏猎臣。
云埋阴壑雪凝峰，半壁天台已万重。人度碧溪疑辍棹，僧归苍岭似闻钟。暖眠㶉𫛶晴滩草，高挂猕猴暮涧松。曾约共游今独去，赤城西面水溶溶。
能琴道士洞庭西，风满归帆路不迷。对岸水花霜后浅，傍檐山果雨来低。杉松近晚移茶灶，岩谷初寒盖药畦。他日相思两行字，无人知处武陵溪。
病移嵒邑称闲身，何处风光贳酒频。溪柳遶门彭泽令，野花连洞武陵人。娇歌自驻壶中景，艳舞长留海上春。早晚高台更同醉，绿萝如帐草如茵。
高梧一叶下秋初，迢遰重廊旧寄居。月过碧窗今夜酒，雨昏红壁去年书。玉池露冷芙蓉浅，琼树风高薜荔疏。明日挂帆更东去，仙翁应笑为鲈鱼。
水晚云秋山不穷，自疑身在画屏中。孤舟移棹一江月，高阁卷帘千树风。窗下覆棋残局在，橘边沽酒半坛空。早炊香稻待鲈鲙，南渚未明寻钓翁。
西岩一迳不通樵，八十持杯未觉遥。龙在石潭闻夜雨，雁移沙渚见秋潮。经函露湿文多暗，香印风吹字半销。应笑东归又南去，越山无路水迢迢。
一官唯买昼公堂，但得身闲日自长。琴曲少声重勘谱，药丸多忌更寻方。溪浮箬叶添醅绿，泉遶松根助茗香。明日鳜鱼何处钓，门前春水似沧浪。
桐履如飞不可寻，一壶双笈峄阳琴。舟横野度寒风急，门掩荒山夜雪深。贫笑白驹无去意，病惭黄鹄有归心。云间二室劳君画，水墨苍苍半壁阴。
西风渺渺月连天，同醉兰舟未十年。𫛳鸟赋成人已没，嘉鱼诗在世空传。荣枯尽寄浮云外，哀乐犹惊逝水前。日暮长堤更回首，一声邻笛旧山川。
万峰秋尽百泉清，旧锁禅扉在赤城。枫浦客来烟未散，竹窗僧去月犹明。杯浮野渡鱼龙远，锡响空山虎豹惊。一字不留何足讶，白云无路水无情。
广陵花盛帝东游，先劈昆仑一派流。百二禁兵辞象阙，三千宫女下龙舟。凝云鼓震星辰动，拂浪旗开日月浮。四海义师归有道，迷楼还似景阳楼。
自翦青莎织雨衣，南峰烟火是柴扉。莱妻早报蒸藜熟，童子遥迎种豆归。鱼下碧潭当镜跃，鸟还青嶂拂屏飞。花时未免人来往，欲买严光旧钓矶。
尚平多累自归难，一日身闲一日安。山迳晓云收猎网，水门凉月挂鱼竿。花间酒气春风暖，竹里棋声暮雨寒。三顷水田秋更熟，北窗谁拂旧尘冠。
欲寄家书少客过，闭门心远洞庭波。两岩花落夜风急，一迳草荒春雨多。愁泛楚江吟浩渺，忆归吴岫梦嵯峨。贫居不问应知处，溪上闲船系绿萝。
政成身没共兴衰，乡路兵戈旅榇回。城上暮云凝鼓角，海边春草闭池台。经年未葬家人散，昨夜因斋故吏来。南北相逢皆掩泣，白𬞟洲暖百花开。
楚客送僧归桂阳，海门帆势极潇湘。碧云千里暮愁合，白雪一声春思长。柳絮拥堤添衲软，松花浮水注瓶香。南京长老几年别，闻道半岩多影堂。
垂钓京江欲白头，江鱼堪钓却西游。刘伶台下稻花晚，韩信庙前枫叶秋。淮月未明先倚槛，海云初起更维舟。河桥有酒无人醉，独上高城望庾楼。
修蛾颦翠倚柔桑，遥谢春风白面郎。五夜有情随暮雨，百年无节待秋霜。重寻绣带朱藤合，更认罗裙碧草长。何处野花何处水，下峰流出一渠香。
莲府公卿拜后尘，手持优诏挂朱轮。从军暮下三千客，闻礼庭中七十人。锦帐丽词推北巷，画堂清乐掩南邻。岂同王谢山阴会，空叙流杯醉暮春。
桂香松暖庙门开，独泻椒浆奠一杯。秦法欲兴鸿已去，汉储将废凤还来。紫芝翳翳多青草，白石苍苍半绿苔。山下驿尘南窜路，不知冠盖几人回。
待月东林月正圆，广庭无树草无烟。中秋云尽出沧海，半夜露寒当碧天。轮彩渐移金殿外，镜光犹挂玉楼前。莫辞达曙殷勤望，一堕西岩又隔年。
楼船旌斾极天涯，一剑从军两鬓华。回日眼明河畔草，去时肠断岭头花。陶诗尽写行过县，张赋初成卧到家。官满知君有归处，姑苏台上旧烟霞。
武牢关下护龙旗，挟槊弯弧马上飞。汉业未兴王霸在，秦军才散鲁连归。坟穿大泽埋金剑，庙枕长溪挂铁衣。欲奠忠魂何处问，苇花枫叶雨霏霏。
犬吠双岩碧树间，主人朝出半开关。汤师阁上留诗别，杜叟桥边载酒还。栎坞炭烟晴过岭，蓼村渔火夜移湾。故乡芜没兵戈后，凭向溪南买一山。
结束征车换黑貂，灞西风雨正潇潇。茂陵久病书千卷，彭泽初归酒一瓢。帆背夕阳湓水阔，棹经沧海甑山遥。殷勤为谢南溪客，白首萤窗未见招。
南国多情多艳词，鹧鸪清怨遶梁飞。甘棠城上客先醉，苦竹岭头人未归。响转碧霄云驻影，曲终清漏月沈晖。山行水宿不知远，犹梦玉钗金缕衣。
三面楼台百丈峰，西岩高枕树重重。晴攀翠竹题诗滑，秋摘黄花酿酒浓。山殿日斜喧鸟雀，石潭波动戏鱼龙。今来故国遥相忆，月照千山半夜钟。
蜀客操琴吴女歌，明珠十斛是天河。霜凝薜荔怯秋树，露滴芙蓉愁晚波。兰浦远乡应解珮，柳堤残月未鸣珂。西楼沈醉不知散，潮落洞庭洲渚多。
瘴雾南边久寄家，海中来往信流槎。林藏●●多残笋，树过猩猩少落花。深洞有云龙蜕骨，半岩无草象生牙。知君爱宿层峰顶，坐到三更见日华。
赵佗西拜已登坛，马援南征土宇宽。越国旧无唐印绶，蛮乡今有汉衣冠。江云带日秋偏热，海雨随风夏亦寒。岭北归人莫回首，蓼花枫叶万重滩。
碧树苍苍茂苑东，佳期迢遰路何穷。一声山鸟曙云外，万点水萤秋草中。门掩竹斋微有月，棹移兰渚淡无风。欲知此路堪惆怅，菱叶蓼花连故宫。
一章西奏拜仙曹，回马天津北望劳。寒水欲春冰彩薄，晓山初霁雪峰高。楼形向日攒飞凤，宫势凌波压抃鳌。空锁烟霞绝巡幸，周人谁识郁金袍。
夜按双娃禁曲新，东西箫鼓接云津。舞衫未换红铅湿，歌扇初移翠黛颦。彩槛烛烟光吐日，画屏香雾暖如春。西楼月在襄王醉，十二山高不见人。
西岩泉落水容宽，灵物蜿蜒黑处蟠。松叶正秋琴韵响，菱花初晓镜光寒。云开星月浮山殿，雨过风雷遶石坛。仙客不归龙亦去，稻畦长满此池干。
身在关西家洞庭，夜寒歌苦烛荧荧。人心高下月中桂，客思往来波上萍。马氏识君眉最白，阮公留我眼长青。花前失意共寥落，莫遣东风吹酒醒。
鱼龙多处凿门开，万古人知夏禹材。青嶂远分从地断，洪流高泻自天来。风云有路皆烧尾，波浪无程尽曝腮。心感膺门身过此，晚山秋树独徘徊。
曾醉笙歌日正迟，醉中相送易前期。橘花满地人亡后，菰叶连天雁过时。琴倚旧窗尘漠漠，剑埋新冢草离离。河桥酒熟平生事，更向东流奠一卮。
待月西楼卷翠罗，玉杯瑶瑟近星河。帘前碧树穷秋密，窗外青山薄暮多。鸜鹆未知狂客醉，鹧鸪先让美人歌。使君莫惜通宵饮，刀笔初从马伏波。
诏移丞相木兰舟，桂水潺湲岭北流。青汉梦归双阙曙，白云吟过五湖秋。恩回玉扆人先喜，道在金縢世不忧。闻说公卿尽南望，甘堂花暖凤池头。
身没南朝宅已荒，邑人犹赏旧风光。芹根生叶石池浅，桐树落花金井香。带暖山蜂巢画阁，欲阴溪燕集书堂。闲愁此地更西望，潮侵台城春草长。
瘦马频嘶灞水寒，灞南高处望长安。何人更结王生袜，此客虚弹贡氏冠。江上蟹螯沙渺渺，坞中蜗壳雪漫漫。旧交已变新知少，却伴渔郎把钓竿。
不知何计写离忧，万里山川半旧游。风卷暮沙和雪起，日融春水带冰流。凌晨客泪分东郭，竟夕乡心共北楼。青桂一枝年少事，莫因鲈鲙涉穷秋。
卢橘花香拂钓矶，佳人犹舞越罗衣。三洲水浅鱼来少，五岭山高雁到稀。客路晚依红树宿，乡关朝望白云归。交亲不念征南吏，昨夜风帆去似飞。
暂引寒泉濯远尘，此生多是异乡人。荆溪夜雨花开疾，吴苑秋风月满频。万里高低门外路，百年荣辱梦中身。世间谁似西林客，一卧烟霞四十春。
载书携榼别池龙，十幅轻帆处处通。谢朓宅荒山翠里，王敦城古月明中。江村夜涨浮天水，泽国秋生动地风。饱食鲙鱼榜归檝，待君琴酒醉陶公。
飞轩危槛百花堂，朝䜩歌钟暮已荒。中散狱成琴自怨，步兵厨废酒犹香。风池宿鸟喧朱阁，雨砌秋萤拂画梁。力保山河家又庆，秪应中令敌汾阳。
西北楼开四望通，残霞成绮月悬弓。江村夜涨浮天水，泽国秋生动地风。高下绿苗千顷尽，新陈红粟万厫空。才微分薄忧何益，却欲回心学钓翁。
秦楼心断楚江湄，系马春风酒一卮。汴水月明东下疾，练塘花发北来迟。青芜定没安贫处，黄叶应催献赋诗。凭寄家书为回报，旧乡还有故人知。
月斜孤馆傍村行，野店高低带古城。篱上晓花斋后落，井边秋叶社前生。饥乌索哺随雏叫，乳牸慵归望犊鸣。荒草连天风动地，不知谁学武侯耕。
毳幕承秋极断蓬，飘飖一剑黑山空。匈奴北走荒秦垒，贵主西还盛汉宫。定是庙谟倾种落，必知边寇畏骁雄。恩霑残类从归去，莫使华人杂犬戎。
白笔南征变二毛，越山愁瘴海惊涛。才归龙尾含鸡舌，更立螭头运兔毫。阊阖欲开宫漏尽，冕旒初坐御香高。吴中旧侣君先贵，曾忆王祥与佩刀。
宋玉含凄梦亦惊，芙蓉山响一猿声。阴云迎雨枕先润，夜电引雷窗暂明。暗惜水花飘广槛，远愁风叶下高城。西归万里未千里，应到故园春草生。
朝䜩华堂暮未休，几人偏得谢公留。风传鼓角霜侵戟，云卷笙歌月上楼。宾馆尽开徐穉榻，客帆空恋李膺舟。谩夸书剑无知己，水远山长步步愁。
贳酒携琴访我频，始知城市有闲人。君臣药在宁忧病，子母钱成岂患贫。年长每劳推甲子，夜寒初共守庚申。近来闻说烧丹处，玉洞桃花万树春。
心慕知音命自拘，画堂闻欲试吹竽。茂陵罢酒惭中圣，漳浦题诗怯大巫。鬐鬣几年伤在藻，羽毛终日羡栖梧。还愁旅棹空归去，枫叶荷花钓五湖。
道傍年少莫矜夸，心在重霄鬓未华。杨子可曾过北里，鲁人何必敬东家。寒云晓散千峰雪，暖雨晴开一迳花。且卖湖田酿春酒，与君书剑是生涯。
高揭鸡竿辟帝阍，祥风微暖瑞云屯。千官共削奸臣迹，万国初衔圣主恩。宫殿雪华齐紫阁，关河春色到青门。华夷一轨人方泰，莫学论兵误至尊。
刘项持兵鹿未穷，自乘黄屋岛夷中。南来作尉任嚣力，北向称臣陆贾功。箫鼓尚陈今世庙，旌旗犹镇昔时宫。越人未必知虞舜，一奏薰弦万古风。
檐外千帆背夕阳，归心杳杳鬓苍苍。岭猿群宿夜山静，沙鸟独飞秋水凉。露堕桂花棋局湿，风吹荷叶酒瓶香。主人不醉下楼去，月在南轩更漏长。
碧油红斾想青衿，积雪窗前尽日吟。巢鹤去时云树老，卧龙归处石潭深。道傍苦李犹垂实，城外甘棠已布阴。宾御莫辞岩下醉，武丁高枕待为霖。
名振金闺步玉京，暂留沧海见高情。众花尽处松千尺，群鸟喧时鹤一声。朱阁簟凉疏雨过，碧溪船动早潮生。离心不异西江水，直送征帆万里行。
湘南诗客海中行，鹏翅垂云不自矜。秋水静磨金镜土，夜风寒结玉壶冰。万重岭峤辞衡岳，千里山陂问竟陵。醉倚西楼人已远，柳溪无浪月澄澄。
先生忧道乐清贫，白发终为不仕身。嵇阮没来无酒客，应刘亡后少诗人。山前月照荒坟晓，溪上花开旧宅春。昨夜回舟更惆怅，至今钟磬满南邻。
候馆人稀夜自长，姑苏台远树苍苍。江湖潮落高楼迥，河汉秋归广簟凉。月转碧梧移鹊影，露低红叶湿萤光。西园诗侣应多思，莫醉笙歌掩画堂。
太乙灵方炼紫荷，紫荷飞尽髪皤皤。猿啼巫峡晓云薄，雁宿洞庭秋月多。导引岂如桃叶舞，步虚宁比竹枝歌。华阳旧隐莫归去，水没芝田生绿莎。
西湖清宴不知回，一曲离歌酒一杯。城带夕阳闻鼓角，寺临秋水见楼台。兰堂客散蝉犹噪，桂檝人稀鸟自来。独想征车过巩洛，此中霜菊遶潭开。
泣玉三年一见君，白衣憔悴更离群。柳堤惜别春潮落，花榭留欢夜漏分。孤馆宿时风带雨，远帆归处水连云。悲歌曲尽莫重奏，心遶关河不忍闻。
酷似牢之玉不如，落星山下白云居。春耕旋构金门客，夜学兼修玉府书。风扫碧云迎鸷鸟，水还沧海养嘉鱼。莫将年少轻时节，王氏家风在石渠。
一匮为功极九层，康庄犹自剑棱棱。舟回北渚经年泊，门接东山尽日登。万国已闻传玉玺，百官犹望启金縢。贤臣会致唐虞世，独倚江楼笑范增。
千官奉职衮龙垂，旅卧淮阳鬓日衰。三月已乖棠树政，二年空负竹林期。楼侵白浪风来远，城抱丹岩日到迟。长欲挂帆君莫笑，越禽花晚梦南枝。
卢橘含花处处香，老人依旧卧清漳。心同客舍惊秋早，迹似僧斋厌夜长。风卷翠帘琴自响，露凝朱阁簟先凉。明朝欲醉文中彦，犹觉吟声带越乡。
六十悬车自古稀，我公年少独忘机。门临二室留侯隐，櫂倚三川越相归。不拟优游同陆贾，已回清白遗胡威。龙城凤沼棠阴在，只恐归鸿更北飞。
坐穷今古掩书堂，二顷湖田一半荒。荆树有花兄弟乐，橘林无实子孙忙。龙归晓洞云犹湿，麝过春山草自香。向夜欲归心万里，故园松月更苍苍。
强留佳客䜩王孙，岩上馀花落酒樽。书院欲开虫网户，讼庭犹掩雀罗门。耳虚尽日疑琴癖，眼暗经秋觉镜昏。莫引刘安倚西槛，夜来红叶下江村。
兹楼今是望乡台，乡信全稀晓雁哀。山翠万重当槛出，水华千里抱城来。东岩月在僧初定，南浦花残客未回。欲吊灵均能赋否，秋风还有木兰开。
病守江城眼暂开，昔年吴越共衔杯。膺舟出镇虚陈榻，郑履还京下隗台。云叶渐低朱阁掩，浪花初起画樯回。心期解印同君醉，九曲池西望月来。
白雪多随汉水流，谩劳旌斾晚悠悠。笙歌暗写终年恨，台榭潜消尽日忧。鸟散落花人自醉，马嘶芳草客先愁。怪来雅韵清无敌，三十六峰当庾楼。
无处登临不系情，一凭春酒醉高城。暂移罗绮见山色，才驻管弦闻水声。花落西亭添别恨，柳阴南浦促归程。前期迢遰今宵短，更倚朱阑待月明。
楚客送僧归故乡，海门帆势极潇湘。碧云千里暮愁合，白雪一声春思长。满院草花平讲席，绕龛藤叶盖禅床。怜师不得随师去，已戴儒冠事素王。
莫言名重懒驱鸡，六代江山碧海西。日照蒹葭明楚塞，烟分杨柳见隋堤。荒城树暗沈书浦，旧宅花连罨画溪。官满定知归未得，九重霄汉有丹梯。
炀帝都城春水边，笙歌夜上木兰船。三千宫女自涂地，十万人家如洞天。艳艳花枝官舍晚，重重云影寺墙连。少年作尉须兢慎，莫向楼前坠马鞭。
雪带东风洗画屏，客星悬处聚文星。未归嵩岭暮云碧，久别杜陵春草青。熊轼并驱因雀噪，隼旟齐驻是鸿冥。岂知京洛旧亲友，梦绕潺湲江上亭。
死酬知己道终全，波暖孤冰且自坚。𫛳上承尘才一日，鹤归华表已千年。风吹药蔓迷樵径，雨暗芦花失钓船。四尺孤坟何处是，阖闾城外草连天。
陪泛芳池醉北楼，水花繁艳照膺舟。亭台阴合树初昼，弦管韵高山欲秋。皆贺虢岩终选傅，自伤燕谷未逢邹。昔时恩遇今能否，一尉沧洲已白头。
江上西来共鸟飞，翦荷浮泛似轻肥。王珣作簿公曾喜，刘表为邦客尽依。云外轩窗通早景，风前箫鼓送残晖。宛陵行乐金陵住，遥对家山未忆归。
海门征櫂赴龙泷，暂寄华筵倒玉缸。箫鼓散时逢夜雨，绮罗分处下秋江。孤帆已过滕王阁，高榻留眠谢守窗。却愿烟波阻风雪，待君同拜碧油幢。
旧隐青山紫桂阴，一书迢遰寄归心。谢公楼上晚花盛，杨子宅前春草深。吴岫雨来溪鸟浴，楚江云暗岭猿吟。野人宁忆沧洲畔，会待吹嘘定至音。
千岩万壑独携琴，知在陵阳不可寻。去辙已平秋草遍，空斋长掩暮云深。霜寒橡栗留山鼠，月冷菰蒲散水禽。唯有西邻张仲蔚，坐来同怆别离心。
箫管筵间列翠蛾，玉杯金液耀金波。池边雨过飘帷幕，海上风来动绮罗。颜子巷深青草遍，庾君楼迥碧山多。甘心不及同年友，卧听行云一曲歌。
十载功名翰墨林，为从知己信浮沈。青山有雪谙松性，碧落无云称鹤心。带月独归萧寺远，玩花频醉庾楼深。思君一见如琼树，空把新诗尽日吟。
长剑高歌换素衣，君恩未报不言归。旧精鸟篆谙书体，新授龙韬识战机。万里往来征马瘦，十年离别故人稀。生平志气何人见，空上西楼望落晖。
吴门风水各萍流，月满花开懒独游。万里山川分晓梦，四邻歌管送春愁。昔年顾我长青眼，今日逢君尽白头。莫向尊前更惆怅，古来投笔尽封侯。
百年身世似飘蓬，泽国移家叠嶂中。万里绿波鱼恋钓，九重青汉鹤愁笼。西池水冷春岩雪，南浦花香晓树风。纵倒芳尊心不醉，故人多在洛城东。
江馆维舟为庾公，暖波微渌雨蒙蒙。红桥迤逦春岩下，朱斾联翩晓树中。柳滴圆波生细浪，梅含香艳吐轻风。郢歌莫问青山吏，鱼在深池鸟在笼。
凉露清蝉柳陌空，故人遥指浙江东。青山有雪松当涧，碧落无云鹤出笼。齐唱离歌愁晚月，独看征棹怨秋风。定知洛下声名士，共说膺门得孔融。
一日高名遍九州，玄珠仍向道中求。郢中白雪惭新唱，涂上青山忆旧游。笙磬有文终易别，珠玑无价竟难酬。柳营迢遰江风阔，夜夜孤吟月下楼。
故人书信越褒斜，新意虽多旧约赊。皆就一麾先去国，共谋三迳未还家。荆巫夜隔巴西月，鄢郢春连汉上花。半月离居犹怅望，可堪垂白各天涯。
两鬓垂丝髪半霜，石城孤梦绕襄阳。鸳鸿幕里莲披槛，虎豹营中柳拂墙。画舸欲行春水急，翠帘初卷暮山长。岘亭风起花千片，流入南湖尽日香。
紫霄峰下绝韦编，旧隐相如结袜前。月落尚留东合醉，风高还忆北窗眠。江城夜别潇潇雨，山槛晴归漠漠烟。一顷豆花三顷竹，想应抛却钓鱼船。
自卜闲居荆水头，感时相别思悠悠。一樽酒尽青山暮，千里书回碧树秋。深巷久贫知寂寞，小诗多病尚风流。昼公此去应相问，为说沾巾忆旧游。
三年无事客吴乡，南陌春园碧草长。共醉八门回画舸，独还三径掩书堂。前山雨过池塘满，小院秋归枕簟凉。经岁别离心自苦，何堪黄叶落清漳。
独振儒风遇盛时，紫泥初降世人知。文章报主非无意，书剑还家素有期。秋寺卧云移棹晚，暮江乘月落帆迟。东归自是缘清兴，莫比商山咏紫芝。
湘南官罢不归来，高阁经年掩绿苔。鱼溢池塘秋雨过，鸟还洲岛暮潮回。阶前石稳棋终局，窗外山寒酒满杯。借问先生独何处，一篱疏菊又花开。
花时曾省杜陵游，闻下书帷不举头。因过石城先访戴，欲朝金阙暂依刘。征帆夜转鸬鹚穴，骋骑春辞鹳雀楼。正把新诗望南浦，棹歌应是木兰舟。
五色如丝下碧空，片帆还遶楚王宫。文章已变南山雾，羽翼应抟北海风。春雪预呈霜简白，晓霞先染绣衣红。十千沽酒留君醉，莫道归心似转蓬。
三川歌颂彻咸秦，十二楼前侍从臣。休闭玉笼留𬸚𬸦，早开金埒纵麒麟。花深穉榻迎何客，月在膺舟醉几人。自笑东风过寒食，茂陵寥落未知春。
半年三度转蓬居，锦帐心阑羡隼旟。老去自惊秦塞雁，病来先忆楚江鱼。长闻季氏千金诺，更望刘公一纸书。春雪未晴春酒贵，莫教愁杀马相如。
词赋名高身不闲，彩衣如锦度函关。镜中鸾影胡威去，剑外花归卫玠还。秋浪远侵黄鹤岭，暮云遥断碧鸡山。时人若问西游客，心在重霄鬓欲斑。
高阁晴轩对一峰，毗陵书客此相逢。晚收红叶题诗遍，秋待黄花酿酒浓。山馆日斜喧鸟雀，石潭波动戏鱼龙。上方有路应知处，疏磬寒蝉树几重。
近日高僧更有谁，宛陵山下遇闲师。东林共许三乘学，南国争传五字诗。初到庾楼红叶坠，夜投萧寺碧云随。秋江莫惜题佳句，正是磷磷见底时。
烦君沽酒强登楼，罢唱离歌说远游。文字岂劳诸子重，风尘多幸故人忧。数程山路长侵夜，千里家书动隔秋。起凭栏干各垂泪，又驱羸马向东州。
骚人吟罢起乡愁，暗觉年华似水流。花满谢城伤共别，蝉鸣萧寺喜同游。前山月落杉松晚，深夜风清枕簟秋。明日分襟又何处，江南江北路悠悠。
形影无群消息沈，登闻三击血沾襟。皇纲一日开冤气，青史千年重壮心。却望乌台春树老，独归蜗舍暮云深。他时纵有征书至，雪满空山不可寻。
身没兰闺道日明，郭南寻得旧池亭。诗人愁立暮山碧，贾客怨离秋草青。四望月沈疑掩镜，两檐花动认收屏。至今乡里风犹在，借问谁传义女铭。
晚促离筵醉玉缸，伊州一曲泪双双。欲携刀笔从新幕，更宿烟霞别旧窗。胡马近秋侵紫塞，吴帆乘月下清江。嫖姚若许传书檄，坐筑三城看受降。
欲学渔翁钓艇新，濯缨犹惜九衢尘。花前更谢依刘客，雪后空怀访戴人。僧舍覆碁消白日，市楼赊酒过青春。一山桃杏同时发，谁似东风不厌贫。
客醉更长乐未穷，似知身世一宵空。香街宝马嘶残月，暖阁佳人哭晓风。未卷绣筵朱阁上，已开尘席画屏中。何须更赋山阳笛，寒月沈西水向东。
楚客停桡太守知，露凝丹叶自秋悲。蟹螯只恐相如渴，鲈鲙应防曼倩饥。风卷曙云飘角远，雨昏寒浪挂帆迟。离心更羡高斋夕，巫峡花深醉玉卮。
外监多假帝王尊，威胁偏裨势不存。才许誓心安玉垒，已伤传首动金门。三千客里宁无义，五百人中必有恩。却赖汉庭多烈士，至今犹自伏蒲轮。
姑苏城外柳初凋，同上江楼更寂寥。遶壁旧诗尘漠漠，对窗寒竹雨潇潇。怜君别路随秋雁，尽我离觞任晚潮。从此草玄应有处，白云青嶂一相招。
青山有志路犹赊，心在琴书自忆家。醉别庾楼山色晓，夜归萧寺月光斜。落帆露湿回塘柳，别院风惊满地花。他日此身须报德，莫言空爱旧烟霞。
帝城春榜谪灵仙，四海声华二十年。阙下书功无后辈，卷中文字掩前贤。官闲每喜江山静，道在宁忧雨露偏。自笑小儒非一鹗，亦趋门屏冀相怜。
云蔽长安路更赊，独随渔艇老天涯。青山尽日寻黄绢，沧海经年梦绛纱。雪愤有期心自壮，报恩无处髪先华。东堂旧侣勤书剑，同出膺门是一家。
南郭烟光异世间，碧桃红杏水潺潺。猿来近岭猕猴散，鱼下深潭翡翠闲。犹阻晚风停桂檝，欲乘春月访松关。几回策杖终难去，洞口云归不见山。
得路逢津更俊才，可怜鞍马照春来。残花几日小斋闭，大笑一声幽抱开。袖拂碧溪寒缭绕，冠欹红树晚徘徊。相逢少别更堪恨，何必秋风江上台。
归作儒翁出致君，故山谁复有遗文。汉庭使气摧张禹，楚国怀忧送范云。枫叶暗时迷旧宅，芳花落处认荒坟。朱弦一奏沈湘怨，风起寒波日欲曛。
芙蓉村步失官金，折狱无功不可寻。初挂海帆逢岁暮，却开山馆值春深。波浑未辨鱼龙迹，雾暗宁知蚌鹬心。夜榜归舟望渔火，一溪风雨两岩阴。
寒窗灯尽月斜晖，珮马朝天独掩扉。清露已凋秦塞柳，白云空长越山薇。病中送客难为别，梦里还家不当归。惟有寄书书未得，卧闻燕雁向南飞。
忆昨新春霰雪飞，堦前檐上鬬寒姿。狂风送在竹深处，隔日未消花发时。轻压嫩蔬旁出土，冷冲幽鸟别寻枝。晚来又喜登楼见，一曲高歌和者谁。
谢守携猿东路长，袅藤穿竹似潇湘。碧山初鸣啸秋月，红树生寒啼晓霜。陌上楚人皆驻马，里中巴客半归乡。心知欲借南游侣，未到三声恐断肠。
绿发监州丹府归，还家乐事我先知。群童竹马交迎日，二老兰觞初见时。黄卷新书芸委积，青山旧路菊离披。亨衢自有横飞势，便到西垣视训辞。
暖溪寒井碧岩前，谢傅宾朋盛绮筵。云断石峰高并笋，日临山势远开莲。闲留幢节低春水，醉拥笙歌出暮烟。闻道诗成归已夕，柳风花露月初圆。
诏选将军护北戎，身骑白马臂彤弓。柳营远识金貂贵，榆塞遥知玉帐雄。秋槛鼓鼙惊朔雪，晓阶旗纛起边风。蓬莱每望平安火，应奏班超定远功。
赋拟相如诗似陶，云阳烟月又同袍。车前骥病驽骀逸，架上鹰闲鸟雀高。旧日乐贫能饮水，他时随俗愿𫗦糟。不须倚向青山住，咏雪题诗用意劳。
北望高楼夏亦寒，山重水阔接长安。修梁暗换丹楹小，疏牖全开彩槛宽。风卷浮云披睥睨，露凉明月坠阑干。庾公恋阙怀乡处，目送归帆下远滩。
两河庶事已堪伤，南客秋归路更长。台畔古松悲魏帝，苑边修竹吊梁王。山行露变茱萸色，水宿风披菡萏香。遥羡落帆逢旧友，绿蛾青鬓醉横塘。
野水通池石叠台，五营无事隐雄才。松斋下马书千卷，兰舫逢人酒一杯。寒树雪晴红艳吐，远山云晓翠光来。定知别后无多日，海柳江花次第开。
云斋曾宿借方袍，因说浮生大梦劳。言下是非齐虎尾，宿来荣辱比鸿毛。孤舟千棹水犹阔，寒殿一灯夜更高。明日东林有谁在，不堪秋磬拂烟涛。
风暖曲江花半开，忽思京口共衔杯。湘潭云尽暮山出，巴蜀雪消春水来。怀玉尚悲迷楚塞，捧金犹羡乐燕台。蓟门高处极归思，陇雁北飞双燕回。
楚水西来天际流，感时伤别思悠悠。一尊酒尽青山莫，万里书回碧树秋。日落远波惊宿雁，风吹轻浪起眠鸥。嵩阳亲友如相问，潘岳闲居欲白头。
桂州南去与谁同，处处山连水自通。两岸晓霞千里草，半帆斜日一江风。瘴雨欲来枫树黑，火云初起荔枝红。愁君路远销年月，莫滞三湘五岭中。
芳草渡头微雨时，万株杨柳拂波垂。蒲根水暖雁初落，梅径香寒蜂未知。词客倚风吹暗淡，使君回马湿旌旗。江南仲蔚多情调，怅望青云几首诗。
西风吹雨雁初时，病寄僧斋罢献书。万里咸秦劳我马，四邻松桂忆吾庐。沧洲有约心还静，青汉无媒迹自疏。不是醉眠愁不散，莫言琴酒学相如。
权门阴奏夺移才，驲骑如星堕峡来。鼌氏有恩忠作祸，贾生无罪直为灾。贞魂误向崇山殁，冤气疑从汩水回。毕竟功成何处是，五湖云月一帆开。
月落湘潭棹不喧，玉杯瑶瑟奠𬞟蘩。谁能力制乘时鹤，自取机沈在槛猿。位极乾坤三事贵，谤兴华夏一夫冤。宵衣旰食明天子，日伏青蒲不敢言。
因钓鲈鱼住浙河，挂帆千里亦相过。茅檐夜醉平阶月，兰棹春归拍岸波。湖日似阴鼍鼓响，海云才起蜃楼多。明时又作闲居赋，谁荐东门策四科。
蜀国名鞭见惠稀，驽骀从此长光辉。独根拥肿来云岫，紫陌提携在绣衣。几度拂花香里过，也曾敲𩍐月中归。莫言三尺长无用，百万军中要指挥。
三年何处泪汍澜，白帝城边晓角残。非是无心恋巫峡，自缘□臂到长安。黔江水暖还曾饮，楚岫云深不识寒。大抵莫教闻雨后，此时肠断不应难。
台阁参差倚太阳，年年花发满山香。重门堪锁青春晚，深院垂帘白昼长。草色芊绵侵御路，泉声呜咽绕宫墙。先皇一去无回驾，红粉云鬟空断肠。
十亩山田近石涵，村居风俗旧曾谙。帘前白艾惊春燕，篱上青桑待晚蚕。云暖采茶来岭北，月明沽酒过溪南。陵阳秋尽多归思，红树萧萧覆碧潭。
朝回佩马早凄凄，年少恩深卫霍齐。斧钺旧威龙塞北，池台新赐凤城西。门通碧树开金锁，楼对青山倚玉梯。南陌行人尽回首，笙歌一曲暮云低。
眼前迎送不曾休，相续轮蹄似水流。门外若无南北路，人间应免别离愁。苏秦六印归何日，潘岳双毛去值秋。莫怪分襟衔泪语，十年耕钓忆沧洲。
楚国同游过十霜，万重心事几堪伤。蒹葭露白莲塘浅，砧杵夜清河汉凉。云外山川归梦远，天涯岐路客愁长。塞城欲晓闻吹笛，犹卧东轩月满床。
九衢尘土递追攀，马迹轩车日暮间。玄髪尽惊为客换，白头曾见几人闲。空悲浮世云无定，多感流年水不还。谢却从前受恩地，归来依止叩禅关。
莫恋醉乡迷酒杯，流年长怕老年催。西陵水阔鱼难到，南国路遥书未回。匹马计程愁日尽，一蝉何事引秋来。相如已定题桥志，江上无由梦钓台。
故国归人酒一杯，暂停兰棹共徘徊。村连三峡暮云起，潮送九江寒雨来。已作相如投赋计，还凭殷浩寄书回。到时若见东篱菊，为问经霜几度开。
凄凉遗迹洛川东，浮世荣枯万古同。桃李香销金谷在，绮罗魂断玉楼空。往年人事伤心外，今日风光属梦中。□□□□□□□，□□□□□□□。
离魂断续楚江壖，叶坠初红十月天。紫陌事多难数悉，青山长在好闲眠。方趋上国期干禄，未得空堂学坐禅。他岁若教如范蠡，也应须入五湖烟。
西岩曾到读书堂，穿竹行沙十里强。湖上梦馀波滟滟，岭头愁断路茫茫。经过事寄烟霞远，名利尘随日月长。莫道少年头不白，君看潘岳几茎霜。
帘卷平芜接远天，暂宽行役到尊前。是非境里有闲日，荣辱尘中无了年。山簇暮云千野雨，江分秋水九条烟。马蹄不道贪西去，争向一声高树蝉。
芦荻花多触处飞，独凭虚槛雨微微。寒林叶落鸟巢出，古渡浪高鱼艇稀。云抱四山终日在，草荒三径几时归。江城向暝东风急，一半乡愁闻𢭏衣。
两叶愁眉愁不开，独含惆怅上层台。碧云空断雁行处，红叶已凋人未来。塞外音书无信息，道傍车马起尘埃。功名待寄凌烟阁，力尽辽城不肯回。
无力摇风晓色新，细腰争妒看来频。绿阴未覆长堤水，金穗先迎上苑春。几处伤心怀远路，一枝和日送行尘。东□门外多离别，愁杀朝朝暮暮人。
促促因吟昼短诗，朝惊秾色暮空枝。无情春色不长久，有限年光多盛衰。往事只应随梦里，劳生何处是闲时。眼前扰扰日一日，暗送白头人不知。
万里衔芦别故乡，云飞水宿向潇湘。数声孤枕堪垂泪，几处高楼欲断肠。度日翩翩斜避影，临风一一直成行。年年辛苦来衡岳，羽翼摧残陇塞霜。
朝缨初解佐江滨，麋鹿心知自有群。汉囿猎稀慵献赋，楚山耕早任移文。卧归渔浦月连海，行望凤城花隔云。关吏不须迎马笑，去时无意学终军。
春风白马紫丝缰，正值蚕眠未采桑。五夜有心随暮雨，百年无节待秋霜。重寻绣带朱藤合，更认罗裙碧草长。为报西游减离恨，阮郎才去嫁刘郎。
锦瑟无端五十弦，一弦一柱思华年。庄生晓梦迷蝴蝶，望帝春心托杜鹃。沧海月明珠有泪，蓝田日暖玉生烟。此情可待成追忆，只是当时已惘然。
白石岩扉碧藓滋，上清沦谪得归迟。一春梦雨常飘瓦，尽日灵风不满旗。萼绿华来无定所，杜兰香去未移时。玉郎会此通仙籍，忆向天阶问紫芝。
舍生求道有前踪，乞脑剜身结愿重。大去便应欺粟颗，小来兼可隐针锋。蚌胎未满思新桂，琥珀初成忆旧松。若信贝多真实语，三生同听一楼钟。
潭州官舍暮楼空，今古无端入望中。湘泪浅深滋竹色，楚歌重叠怨兰丛。陶公战舰空滩雨，贾傅承尘破庙风。目断故园人不至，松醪一醉与谁同。
江风吹浪动云根，重碇危樯白日昏。已断燕鸿初起势，更惊骚客后归魂。汉廷急诏谁先入，楚路高歌自欲翻。万里相逢欢复泣，凤巢西隔九重门。
玄武湖中玉漏催，鸡鸣埭口绣襦回。谁言琼树朝朝见，不及金莲步步来。敌国军营漂木柹，前朝神庙锁烟煤。满宫学士皆颜色，江令当年只费才。
年少因何有旅愁，欲为东下更西游。一条雪浪吼巫峡，千里火云烧益州。卜肆至今多寂寞，酒垆从古擅风流。浣花笺纸桃花色，好好题诗咏玉钩。
洞中屐响省分携，不是花迷客自迷。珠树重行怜翡翠，玉楼双舞羡鹍鸡。兰回旧蘂缘屏绿，椒缀新香和壁泥。唱尽阳关无限叠，半杯松叶冻颇黎。
二十中郎未足希，骊驹先自有光辉。兰亭䜩罢方回去，雪夜诗成道韫归。汉苑风烟吹客梦，云台洞穴接郊扉。嗟予久抱临邛渴，便欲因君问钓矶。
秘殿崔嵬拂彩霓，曹司今在殿东西。赓歌太液翻黄鹄，从猎陈仓获碧鸡。晓饮岂知金掌迥，夜吟应讶玉绳低。钧天虽许人间听，阊阖门多梦自迷。
上帝深宫闭九阍，巫咸不下问衔冤。广陵别后春涛隔，湓浦书来秋雨翻。只有安仁能作诔，何曾宋玉解招魂。平生风义兼师友，不敢同君哭寝门。
一夕南风一叶危，荆云回望夏云时。人生岂得轻离别，天意何曾忌崄巇。骨肉书题安绝徼，蕙兰蹊径失佳期。洞庭湖阔蛟龙恶，却羡杨朱泣路岐。
外戚平羌第一功，生年二十有重封。直登宣室螭头上，横过干泉豹尾中。别馆觉来云雨梦，后门归去蕙兰丛。灞陵夜猎随田窦，不识寒郊自转蓬。
郁金堂北画楼东，换骨神方上药通。露气暗连青桂苑，风声偏猎紫兰丛。长筹未必输孙皓，香枣何劳问石崇。忆事怀人兼得句，翠衾归卧绣帘中。
人生何处不离群，世路干戈惜暂分。雪岭未归天外使，松州犹驻殿前军。座中醉客延醒客，江上晴云杂雨云。美酒成都堪送老，当垆仍是卓文君。
紫泉宫殿锁烟霞，欲取芜城作帝家。玉玺不缘归日角，锦帆应是到天涯。于今腐草无萤火，终古垂杨有暮鸦。地下若逢陈后主，岂宜重问后庭花。
二月二日江上行，东风日暖闻吹笙。花须柳眼各无赖，紫蝶黄蜂俱有情。万里忆归元亮井，三年从事亚夫营。新滩莫悟游人意，更作风檐夜雨声。
猿鸟犹疑畏简书，风云常为护储胥。徒令上将挥神笔，终见降王走传车。管乐有才终不忝，关张无命欲何如。他年锦里经祠庙，梁父吟成恨有馀。
一岁林花即日休，江间亭下怅淹留。重吟细把真无奈，已落犹开未放愁。山色正来衔小苑，春阴只欲傍高楼。金鞍忽散银壶漏，更醉谁家白玉钩。
十二层城阆苑西，平时避暑拂虹霓。云随夏后双龙尾，风逐周王八骏蹄。吴岳晓光连翠𪩘，甘泉晚景上丹梯。荔枝卢橘沾恩幸，鸾鹊天书湿紫泥。
历览前贤国与家，成由勤俭破由奢。何须琥珀方为枕，岂得真珠始是车。运去不逢青海马，力穷难拔蜀山蛇。几人曾预南薰曲，终古苍梧哭翠华。
昨夜星辰昨夜风，画楼西畔桂堂东。身无彩凤双飞翼，心有灵犀一点通。隔座送钩春酒暖，分曹射覆蜡灯红。嗟余听鼓应官去，走马兰台类断蓬。
来是空言去绝踪，月斜楼上五更钟。梦为远别啼难唤，书被催成墨未浓。蜡照半笼金翡翠，麝熏微度绣芙蓉。刘郎已恨蓬山远，更隔蓬山一万重。
飒飒东风细雨来，芙蓉塘外有轻雷。金蟾啮鏁烧香入，玉虎牵丝汲井回。贾氏窥帘韩掾少，宓妃留枕魏王才。春心莫共花争发，一寸相思一寸灰。
何处哀筝随急管，樱花永巷垂杨岸。东家老女嫁不售，白日当天三月半。溧阳公主年十四，清明暖后同墙看。归来展转到五更，梁间燕子闻长叹。
佳兆联翩遇凤凰，雕文羽帐紫金床。桂花香处同高第，柿叶翻时独悼亡。乌鹊失栖长不定，鸳鸯何事自相将。京华庸蜀三千里，送到咸阳见夕阳。
谢傅门庭旧末行，今朝歌管属檀郎。更无人处帘垂地，欲拂尘时簟竟床。嵇氏幼男犹可悯，左家娇女岂能忘。秋霖腹疾俱难遣，万里西风夜正长。
日下繁香不自持，月中流艳与谁期。迎忧急鼓疏钟断，分隔休灯灭烛时。张盖欲判江滟滟，回头更望柳丝丝。从来此地黄昏散，未信河梁是别离。
清时无事奏明光，不遣当关报早霜。中禁词臣寻引领，左川归客自回肠。郎君下笔惊鹦鹉，侍女吹笙弄凤凰。空寄大罗天上事，众仙同日咏霓裳。
相见时难别亦难，东风无力百花残。春蚕到死丝方尽，蜡炬成灰泪始干。晓镜但愁云鬓改，夜吟应觉月光寒。蓬山此去无多路，青鸟殷勤为探看。
碧城十二曲阑干，犀辟尘埃玉辟寒。阆苑有书多附鹤，女床无树不栖鸾。星沉海底当窗见，雨过河源隔座看。若是晓珠明又定，一生长树水晶盘。
对影闻声已可怜，玉池荷叶正田田。不逢萧史休回首，莫见洪崖又拍肩。紫凤放娇衔楚佩，赤鳞狂舞拨湘弦。鄂君怅望舟中夜，绣被焚香独自眠。
七夕来时先有期，洞房帘箔至今垂。玉轮顾兔初生魄，铁网珊瑚未有枝。检与神方教驻景，收将凤纸写相思。武皇内传分明在，莫道人间总不知。
寒气先侵玉女扉，清光旋透省郎闱。梅花大庾岭头发，柳絮章台街里飞。欲舞定随曹植马，有情应湿谢庄衣。龙山万里无多远，留待行人二月归。
旋扑珠帘过粉墙，轻于柳絮重于霜。已随江令夸琼树，又入卢家妒玉堂。侵夜可能争桂魄，忍寒应欲试梅妆。关河冻合东西路，肠断斑骓送陆郎。
小苑华池烂熳通，后门前槛思无穷。宓妃腰细才胜露，赵后身轻欲倚风。红壁寂寥崖蜜尽，碧帘迢遰雾巢空。青陵粉碟休离恨，长定相逢二月中。
恐是仙家好别离，故教迢遰作佳期。由来碧落银河畔，可要金风玉露时。清漏渐移相望久，微云未接过来迟。岂能无意酬乌鹊，惟与蜘蛛乞巧丝。
玉山高与阆风齐，玉水清流不贮泥。何处更求回日驭，此中兼有上天梯。珠容百斛龙休睡，桐拂千寻凤要栖。闻道神仙有才子，赤箫吹罢好相携。
锦帏初卷卫夫人，绣被犹堆越鄂君。垂手乱翻雕玉佩，招腰争舞郁金裙。石家蜡烛何曾剪，荀令香炉可待熏。我是梦中传彩笔，欲书花叶寄朝云。
一片非烟隔九枝，蓬峦仙仗俨云旗。天泉水暖龙吟细，露畹春多凤舞迟。榆荚散来星斗转，桂花寻去月轮移。人间桑海朝朝变，莫遣佳期更后期。
知访寒梅过野塘，久留金勒为回肠。谢郎衣袖初翻雪，荀令熏炉更换香。何处拂胸资蝶粉，几时涂额藉蜂黄。维摩一室虽多病，亦要天花作道场。
海外徒闻更九州，他生未卜此生休。空闻虎旅传宵柝，无复鸡人报晓筹。此日六军同驻马，当时七夕笑牵牛。如何四纪为天子，不及卢家有莫愁。
幸会东城宴未回，年华忧共水相催。梁家宅里秦宫入，赵后楼中赤凤来。冰簟且眠金镂枕，琼筵不醉玉交杯。宓妃愁坐芝田馆，用尽陈王八斗才。
七国三边未到忧，十三身袭富平候。不收金弹抛林外，却惜银床在井头。彩树转灯珠错落，绣檀回枕玉雕锼。当关不报侵晨客，新得佳人字莫愁。
松篁台殿蕙香帏，龙护瑶窗凤掩扉。无质易迷三里雾，不寒长著五铢衣。人间定有崔罗什，天上应无刘武威。寄问钗头双白燕，每朝珠馆几时归。
一树浓姿独看来，秋庭暮雨类轻埃。不先摇落应为有，已欲别离休更开。桃绶含情依露井，柳绵相忆隔章台。天涯地角同荣谢，岂要移根上苑栽。
芳桂当年各一枝，行期未分压春期。江鱼朔雁长相忆，秦树嵩云自不知。下苑经过劳想像，东门送饯又差池。灞陵柳色无离恨，莫枉长条赠所思。
苦竹园南椒坞边，微香冉冉泪涓涓。已悲节物同寒雁，忍委芳心与暮蝉。细路独来当此夕，清尊相伴省他年。紫云新苑移花处，不取霜栽近御筵。
朱邸方酬力战功，华筵俄叹逝波穷。回廊檐断燕飞去，小阁尘凝人语空。幽泪欲干残菊露，馀香犹入败荷风。何能更涉泷江去，独立寒流吊楚宫。
怅望银河吹玉笙，楼寒院冷接平明。重衾幽梦他年断，别树羁雌昨夜惊。月榭故香因雨发，风帘残烛隔霜清。不须浪作缑山意，湘瑟秦箫自有情。
海燕参差沟水流，同君身世属离忧。相携花下非秦赘，对泣春天类楚囚。碧草暗侵穿苑路，珠帘不卷枕江楼。莫惊五胜埋香骨，地下伤春亦白头。
敛笑凝眸意欲歌，高云不动碧嵯峨。铜台罢望归何处，玉辇忘还事几多。青冢路边南雁尽，细腰宫里北人过。此声肠断非今日，香灺灯光奈尔何。
沦谪千年别帝宸，至今犹谢蘂珠人。但惊茅许同仙籍，不道刘卢是世亲。玉捡赐书迷凤篆，金华归驾冷龙鳞。不因杖屦逢周史，徐甲何曾有此身。
月姊曾逢下彩蟾，倾城消息隔重帘。已闻佩响知腰细，更辨弦声觉指纤。暮雨自归山悄悄，秋河不动夜厌厌。王昌且在墙东住，未必金堂得免嫌。
东望花楼会不同，西来双燕信休通。仙人掌冷三霄露，玉女窗虚五夜风。翠袖自随回雪转，烛房寻类外庭空。殷勤莫使清香透，牢合金鱼鏁桂丛。
迢遰青门有几关，柳梢楼角见南山。明珠可贯须为佩，白璧堪裁且作环。子夜休歌团扇揜，新正未破剪刀闲。猿啼鹤怨终年事，未抵熏炉一夕间。
一丈红蔷拥翠筠，罗窗不识绕街尘。峡中寻觅长逢雨，月里依稀更有人。虚为错刀留远客，枉缘书札损文鳞。遥知小阁还斜照，羡杀乌龙卧锦茵。
玉帐牙旗得上游，安危须共主君忧。窦融表已来关右，陶侃军宜次石头。岂有蛟龙愁失水，更无鹰隼与高秋。昼号夜哭兼幽显，早晚星关雪涕收。
怅卧新春白袷衣，白门寥落意多违。红楼隔雨相望冷，珠箔飘灯独自归。远路应悲春晼晚，残宵犹得梦依稀。玉珰缄札何由达，万里云罗一雁飞。
绛节飘飖宫国来，中元朝拜上清回。羊权须得金条脱，温峤终虚玉镜台。曾省惊眠闻雨过，不知迷路为花开。有娀未抵瀛洲远，青雀如何鸩鸟媒。
湘波如泪色漻缪，楚厉迷魂逐恨遥。枫树夜猿愁自断，女萝山鬼语相邀。空归腐败犹难复，更困腥臊岂易招。但使故乡三户在，彩丝谁惜惧长蛟。
羇绪鳏鳏夜景侵，高窗不掩见惊禽。飞来曲渚烟方合，过尽南塘树更深。胡马嘶和榆塞笛，楚猿吟杂橘村砧。失群挂木知何限，远隔天涯共此心。
金殿销香闭绮栊，玉壶传点咽铜龙。狂飙不惜萝阴薄，清露偏知桂叶浓。斑竹岭边无限泪，景阳宫里及时钟。岂知为雨为云处，只有高唐十二峰。
蓬岛烟霞阆苑钟，三官笺奏附金龙。茅君奕世仙曹贵，许掾全家道气浓。绛简尚参黄纸案，丹炉犹用紫泥封。不知他日华阳洞，许上经楼第几重。
白石莲花谁所共，六时长捧佛前灯。空庭苔藓饶霜露，时梦西山老病僧。大海龙宫无限地，诸天雁塔几多层。漫夸鹙子真罗汉，不会牛车是上乘。
迢遰高城百尺楼，绿杨枝外尽汀洲。贾生年少虚垂泪，王粲春来更远游。永忆江湖归白发，欲回天地入扁舟。不知腐鼠成滋味，猜意鸳雏竟未休。
消息东郊木帝回，宫中行乐有新梅。沈香甲煎为庭燎，玉液琼苏作寿杯。遥望露盘疑是月，远闻鼍鼓欲惊雷。昭阳第一倾城客，不踏金莲不肯来。
神剑飞来不易销，碧潭珍重驻兰桡。自携明月移灯疾，欲就行云散锦遥。河伯轩窗通贝阙，水宫帷箔卷冰绡。他时燕脯无人寄，雨满空城蕙叶雕。
汉家天马出蒲梢，苜蓿榴花遍近郊。内苑只知含凤觜，属车无复插鸡翘。玉桃偷得怜方朔，金屋修成贮阿娇。谁料苏卿老归国，茂陵松柏雨萧萧。
永巷长年怨绮罗，离情终日思风波。湘江竹上痕无限，岘首碑前洒几多。人去紫台秋入塞，兵残楚帐夜闻歌。朝来灞水桥边问，未抵青袍送玉珂。
伊水溅溅相背流，朱栏画阁几人游。漆灯夜照真无数，蜡炬晨炊竟未休。顾我有怀同大梦，期君不至更沉忧。西园碧树今谁主，与近高窗卧听秋。
芦叶梢梢夏景深，邮亭暂欲洒尘襟。昔年曾是江南客，此日初为关外心。思子台边风自急，玉娘湖上月应沈。清声不远行人去，一世荒城伴夜砧。
星使追还不自由，双童捧上绿琼辀。九枝灯下朝金殿，三素云中侍玉楼。凤女颠狂成久别，月娥孀独好同游。当时若爱韩公子，埋骨成灰恨未休。
露如微霰下前池，月过回塘万竹悲。浮世本来多聚散，红蕖何事亦离披。悠扬归梦惟灯见，濩落生涯独酒知。岂到白头长只尔，嵩阳松雪有心期。
怅望人间万事违，私书幽梦约忘机。荻花村里鱼标在，石藓庭中鹿迹微。幽径定携僧共入，寒塘好与月相依。城中猘犬憎兰佩，莫损幽芳久不归。
楼上春云水底天，五云章色破巴笺。诸生个个王恭柳，从事人人庾杲莲。六曲屏风江雨急，九枝灯檠夜珠圆。深惭走马金牛路，骤和陈王白玉篇。
不拣花朝与雪朝，五年从事霍嫖姚。君缘接座交珠履，我为分行近翠翘。楚雨含情皆有托，漳滨卧病竟无憀。长吟远下燕台去，惟有衣香染未销。
重帷深下莫愁堂，卧后清宵细细长。神女生涯原是梦，小姑居处本无郎。风波不信菱枝弱，月露谁教桂叶香。直道相思了无益，未妨惆怅是清狂。
昨日紫姑神去也，今朝青鸟使来赊。未容言语还分散，少得团圆足怨嗟。二八月轮蟾影破，十三弦柱雁行斜。平明钟后更何事，笑倚墙边梅树花。
人高诗苦滞夷门，万里梁王有旧园。烟幌自应怜白纻，月楼谁伴咏黄昏。露桃涂颊依苔井，风柳夸腰住水村。苏小小坟今在否，紫兰香径与招魂。
浪迹江湖白发新，浮云一片是吾身。寒归山观随碁局，暖入汀洲逐钓轮。越桂留烹张翰鲙，蜀姜供煮陆机莼。相逢一笑怜疏放，他日扁舟有故人。
伊人卜筑自幽深，桂巷杉篱不可寻。柱上雕虫对书字，槽中瘦马仰听琴。求之流辈岂易得，行矣关山方独吟。赊取松醪一斗酒，与君相伴洒烦襟。
莫恃金汤忽太平，草间霜露古今情。空糊頳坏真何益，欲举黄旗竟未成。长乐瓦飞随水逝，景阳钟堕失天明。回头一吊箕山客，始信逃尧不为名。
看山对酒君思我，听鼓离城我访君。腊雪已添墙下水，斋钟不散槛前云。阴移竹柏浓还淡，歌杂渔樵断更闻。亦拟村南买烟舍，子孙相约事耕耘。
西师万众几时回，哀痛天书近已裁。文吏何曾重刀笔，将军犹自舞轮台。几时拓土成王道，从古穷兵是祸胎。陛下好生千万寿，玉楼长御白云杯。
密迩平阳接上兰，秦楼鸳瓦汉宫盘。池光不定花光乱，日气初涵露气干。但觉游蜂饶舞蝶，岂知孤凤忆离鸾。三星自转三山远，紫府程遥碧落宽。
井络天彭一掌中，漫夸天设剑为峰。阵图东聚燕江石，边柝西悬雪岭松。堪叹故君成杜宇，可能先主是真龙。将来为报奸雄辈，莫向金牛访旧踪。
燕雁迢迢隔上林，高秋望断正长吟。人间路有潼江险，天外山惟玉垒深。日向花间留返照，云从城上结层阴。三年已制思乡泪，更入新年恐不禁。
东征日调万黄金，几竭中原买鬬心。军令未闻诛马谡，捷书惟是报孙歆。但须𬸚𬸦巢阿阁，岂假鸱鸮在泮林。可惜前朝玄菟郡，积骸成莽阵云深。
何事荆台百万家，惟教宋玉擅才华。楚辞已不饶唐勒，风赋何曾让景差。落日渚宫供观阁，开年云梦送烟花。可怜庾信寻荒径，犹得三朝托后车。
籍籍征西万户侯，新缘贵婿起朱楼。一名我漫居先甲，千骑君翻在上头。云路招邀回彩凤，天河迢遰笑牵牛。南朝禁脔无人近，瘦尽琼枝咏四愁。
潼关地接古弘农，万里高飞雁与鸿。桂树一枝当白日，芸香三代继清风。仙舟尚惜乖双美，彩服何由得尽同。谁惮士龙多笑疾，美髭终类晋司空。
思牢弩箭磨青石，绣额蛮渠三虎力。寻潮背日伺泅鳞，贝阙夜移鲸失色。纤纤粉簳馨香饵，绿鸭回塘养龙水。含冰汉语远于天，何由回作金盘死。
镀镮故锦縻轻拖，玉𥫽不动便门锁。水精眠梦是何人，栏药日高红髲𩭝。飞香上云春诉天，云梯十二门九关。轻身灭影何可望，粉蛾帖死屏风上。
密锁重关掩绿苔，廊深阁迥此徘徊。先知风起月含晕，尚自露寒花未开。蝙拂帘旌终展转，鼠翻窗网小惊猜。背灯独共馀香语，不觉犹歌起夜来。
望断平时翠辇过，空闻子夜鬼悲歌。金舆不返倾城色，玉殿犹分下苑波。死忆华亭闻唳鹤，老忧王室泣铜驼。天荒地变心难折，若比阳春意未多。
江南江北雪初消，漠漠轻黄惹嫩条。灞岸已攀行客手，楚宫先骋舞姬腰。清明带雨临官道，晚日含风拂野桥。如线如丝正牵恨，王孙归路一何遥。
曾共山翁把酒时，霜天白菊绕堦墀。十年泉下无人问，九日樽前有所思。不学汉臣栽苜蓿，空教楚客咏江篱。郎君官贵施行马，东阁无因再得窥。
罢执霓旌上醮坛，慢妆娇树水晶盘。更深欲诉蛾眉敛，衣薄临醒玉艳寒。白足禅僧思败道，青袍御史拟休官。虽然同是将军客，不敢公然子细看。
紫府丹成化鹤群，青松手植变龙文。壶中别有仙家日，岭上犹多隐士云。独坐遗芳成故事，褰帷旧貌似元君。自怜筑室灵山下，徒望朝岚与夕曛。
怜君孤秀植庭中，细叶轻阴满座风。桃李盛时虽寂寞，雪霜多后始青葱。一年几变枯荣事，百尺方资柱石功。为谢西园车马客，定悲摇落尽成空。
将军大斾埽狂童，诏选名贤赞武功。暂逐虎牙临故绛，远含鸡舌过新丰。鱼游沸鼎知无日，鸟覆危巢岂待风。早勒勋庸燕石上，伫光纶綍汉廷中。
多病欣依有道邦，南塘宴起想秋江。卷帘飞燕还拂水，开户暗虫犹打窗。更阅前题已披卷，仍斟昨夜未开缸。谁人为报故交道，莫惜鲤雨时一双。
万里谁能访十洲，新亭云构压中流。河鲛纵玩难为室，海蜃遥惊耻化楼。左右名山穷远目，东西大道锁轻舟。独留巧思传千古，长与蒲津作胜游。
信陵亭馆接郊畿，幽象遥通晋水祠。日落高门喧燕雀，风飘大树撼熊罴。新蒲似笔思投日，芳草如茵忆吐时。山下祗今黄绢字，泪痕犹堕六州儿。
荷𦰏衰翁似有情，相逢携手遶村行。烧畬晓映远山色，伐树暝传深谷声。鸥鸟忘机翻浃洽，交亲得路昧平生。抚躬道直诚感激，在野无贤心自惊。
何年部落到阴陵，奕世勤王国史称。夜卷牙旗千帐雪，朝飞羽骑一河冰。蕃儿襁负来青冢，狄女壶浆出白登。日晚䴙鹈泉畔猎，路人遥识郅都鹰。
虎丘山下剑池边，长遣游人叹逝川。罥树断丝悲舞席，出云清梵想歌筵。柳眉空吐效颦叶，榆荚还飞买笑钱。一自香魂招不得，祗应江上独婵娟。
文王喻复今朝是，子晋吹笙此日同。舜格有苗旬太远，周称流火月难穷。镂金作胜传荆俗，翦彩为人起晋风。独想道衡诗思苦，离家恨得二年中。
世间荣落重逡巡，我独丘园坐四春。纵使有花兼有月，可堪无酒又无人。青袍似草年年定，白发如丝日日新。欲逐风波千万里，未知何路到龙津。
白社幽闲君暂居，青云器业我全疏。看封谏草归鸾掖，尚贲衡门待鹤书。莲耸碧峰关路近，荷翻翠扇水堂虚。自探典籍忘名利，欹枕时惊落蠹鱼。
陶诗只采黄金宝，郢曲新传白雪英。素色不同篱下发，繁花疑自月中生。浮杯小摘开云母，带露全移缀水精。偏称含香五字客，从兹得地始芳荣。
鹏鱼何事遇屯同，云水升沈一会中。刘放未归鸡树老，邹阳新去兔园空。寂寥我对先生柳，赫奕君乘御史骢。若向南台见莺友，为传垂翅度春风。
万里风波一叶舟，忆归初罢更夷犹。碧江地没元相引，黄鹤沙边亦少留。益德冤魂终报主，阿童高义镇横秋。人生岂得长无谓，怀古思乡共白头。
下苑他年未可追，西州今日忽相期。水亭暮雨寒犹在，罗荐春香暖不知。舞蝶殷勤收落蘂，佳人惆怅卧遥帷。章台街里芳菲伴，且问宫腰损几枝。
浪笑榴花不及春，先期零落更愁人。玉盘迸泪伤心数，锦瑟惊弦破梦频。万里重阴非旧圃，一年生意属流尘。前溪舞罢君回顾，并觉今朝粉态新。
连钱出塞蹋沙蓬，岂比当时御史骢。逐北自谙深碛路，连嘶谁念静边功。登山每与青云合，弄影应知碧草同。今日虏平将换妾，不如罗袖舞春风。
何事明时泣玉频，长安不见杏园春。凤皇诏下虽霑命，鹦鹉才高却累身。且尽绿醽销积恨，莫辞黄绶拂行尘。方城若比长沙路，犹隔千山与万津。
湘月𬞟风乍畅襟，烛前江水练千寻。新秋宋玉能为赋，永夕袁安好共吟。辇下翠蛾须强展，尊中绿蚁且徐斟。汀沙渐有珠凝露，缓棹兰桡任夜深。
山连河水碧氛氲，瑞气东移拥圣君。秦苑有花空笑日，汉陵无主自侵云。古槐堤上莺千啭，远渚沙中鹭一群。赖与渊明同把菊，烟郊西望夕阳曛。
乌鹊桥头双扇开，年年一度过河来。莫嫌天上稀相见，犹胜人间去不回。欲减烟花饶俗世，暂烦云月掩楼台。别时旧路长清浅，岂肯离情似死灰。
莫将凡圣比云泥，椿菌之年本不齐。度世无劳大稻米，升天只用半刀圭。人间嗟对黄昏槿，海上闲听碧落鸡。旌节行中令引道，便从尘外踏丹梯。
御林闻有早莺声，玉槛春香九陌晴。寒著霁云归紫阁，暖浮佳气动芳城。宫池日到冰初解，辇路风吹草欲生。鸳侣此时皆赋咏，商山雪在思尤清。
年过弱冠风尘里，常拟随师学炼形。石路特来寻道者，云房空见有仙经。碁于松底留残局，鹤向潭边退数翎。便欲此居闲到老，先生何日下青冥。
到来常听说清虚，手把玄元七字书。仙籍不知名姓有，道情惟见往来疏。已能绝粒无饥色，早晚休官买隐居。便欲去随为弟子，片云孤鹤可相于。
街西静观求居处，不到权门到寺频。禁掖人知连状荐，国庠官满一家贫。清仪称是蓬瀛客，直气堪为谏诤臣。自顾无成年渐长，报恩惟愿杀微身。
独来朝市笑浮云，却忆烟霞出帝城。不说金丹能点化，空教弟子学长生。壶中泻酒看云影，洞里逢师下鹤迎。料得仙家玉牌上，已镌白日上升名。
戴月早辞三秀馆，迟明初识久华峰。嵯嵯玉剑寒铓利，袅袅青莲翠叶重。奇状却疑人画出，岚光如为客添浓。行春若到五溪上，此处褰帷正面逢。
六年惠爱及黎甿，大府论功俟陟明。尺一诏书天上降，二千石禄世间荣。新添画戟门增峻，旧蹑青云路转平。更待皇恩醒善政，碧油幢到郡斋迎。
边陲万里注恩波，宇宙群芳洽凯歌。右地名王争解辫，远方戎垒尽投戈。烟尘永息三秋戍，瑞气遥清九折河。共遇圣明千载运，更观俗阜与时和。
紫泥远自金銮降，朱斾翻驰镜水头。陶令风光偏畏夜，子牟衰鬓暗惊秋。西邻月色何时见，南国春光岂再游。莫遣艳歌催客醉，不堪回首翠蛾愁。
谢安致理逾三载，黄霸清声彻九重。犹辍珮环归凤阙，且将仁政到稽峰。林间立马罗千骑，池上开筵醉一锺。共喜甘棠有新咏，独惭霜鬓又攀龙。
弱植惊风急自伤，暮来翻遣思悠扬。曾飘紫陌随高下，敢拂朱阑竞短长。萦砌乍飞还乍舞，扑池如雪又如霜。莫令歧路频攀折，渐拟垂阴到画堂。
十二楼中尽晓妆，望仙楼上望君王。锁衔金兽连环冷，水滴铜龙昼漏长。云髻罢梳还对镜，罗衣欲换更添香。遥窥正殿帘开处，袍袴宫人扫御床。
穷途日日困泥沙，上苑年年好物华。荆棘不当车马道，管弦长奏绮罗家。王孙草上悠扬蝶，少女风前烂熳花。懒出任从游子笑，入门还是旧生涯。
玄晏先生已白头，不随鹓鹭狎群鸥。元卿谢免开三迳，平仲朝归卧一裘。醉后独知殷甲子，病来犹作晋春秋。尘缨未濯今如此，野水无情处处流。
重冈如抱岳如蹲，屈曲秦川势自尊。天地并功开帝宅，山河相凑束龙门。橹声呕轧中流渡，柳色微茫远岸村。满眼波涛终古事，年来惆怅与谁论。
笑分铜虎别京师，岭下山川想到时。红树暗藏殷浩宅，绿萝深覆偃王祠。风茅向暖抽书带，露竹迎风舞钓丝。休指岩西数归日，知君已负白云期。
莫奏开元旧乐章，乐中歌曲断人肠。郐王玉笛三更咽，虢国金车十里香。一自犬戎生苏北，便从征战老汾阳。中原骏马搜求尽，沙苑年来草又芳。
河上关门日日开，古今名利旋堪哀。终军壮节埋黄土，杨震丰碑翳绿苔。寸禄应知霑有分，一官常惧处非才。犹惊往岁同袍者，尚逐江东计吏来。
烟霞壁立水溶溶，路转崖回旦暮中。㶉𫛶畏人沈涧月，山羊投石挂岩松。高斋既许陪云宿，晚稻何妨为客舂。今日见君嘉遁处，悔将名利役疏慵。
龙门曾共战惊澜，雷电浮云出濬湍。紫府有名同羽化，碧霄无路却泥蟠。公车未结王生袜，客路虚弹贡禹冠。今日罏锤任真宰，暂回风水不应难。
一州横制浙江湾，台榭参差积翠间。楼下潮回沧海浪，枕边云起剡溪山。吴江水色连堤阔，越俗舂声隔岸还。圣代牧人无远近，好将能事济清闲。
残妆满面泪阑干，几许幽情欲话难。云髻懒梳愁拆凤，翠蛾羞照恐惊鸾。南邻送女初鸣珮，北里迎妻已梦兰。惟有深闺憔悴质，年年长凭绣床看。
灯火荧煌醉客豪，卷帘罗绮艳仙桃。纤腰怕束金蝉断，鬓髪宜簪白燕高。愁傍翠蛾深八字，笑回丹脸利双刀。无因得荐阳台梦，愿拂馀香到缊袍。
黑眉玄髪尚依然，紫绶金章五十年。三入凤池操国柄，八分龙节付兵权。东周城阙中天外，西蜀楼台落日边。莫遣洪罏旷真宰，九流人物待陶甄。
滞雨通宵又彻明，百忧如草雨中生。心关桂玉天难晓，运落风波梦亦惊。压树早鸦飞不散，到窗寒鼓湿无声。当年志气俱消尽，白发新添四五茎。
兵印对封入卫稀，碧空云尽早霜微。浐川桑落雕初下，渭曲禾收兔正肥。陌上管弦清似语，草头弓马疾如飞。岂知万里黄云戍，血迸金疮卧铁衣。
忆昔明皇初御天，玉舆频此驻神仙。龙盘藻井喷红艳，兽坐金床吐碧烟。云外笙歌岐薛醉，月中台榭后妃眠。自从戎马生河雒，深锁篷莱一百年。
露竹风蝉昨夜秋，百年心事付东流。明霜义分成虚话，阜俗文章惜暗投。长笑李斯称溷鼠，每多庄叟喻牺牛。五湖烟水盈归梦，芦荻花中一钓舟。
六街尘起鼓冬冬，马足车输在处通。百役并驱衣食内，四民长走路岐中。年光与物随流水，世事如花落晓风。名利到身无了日，不知今古旋成空。
细推今古事堪愁，贵贱同归土一丘。汉武玉堂人岂在，石家金谷水空流。光阴自旦还将暮，草木从春又到秋。闲事与时俱不了，且将身暂醉乡游。
曾发箫声水槛前，夜蟾寒沼两婵娟。微波有恨终归海，明月无情却上天。白鸟带将林外雪，绿荷枯尽渚中莲。荣华不肯人间住，须读庄生第一篇。
松柏当轩蔓桂篱，古坛衰草暮风吹。荒凉院宇无人到，寂寞烟霞只自知。浪渍法堂馀像设，水存虚殿半科仪。因求天宝年中梦，故事分明载折碑。
陌上秋风动酒旗，江头丝竹竞相追。正当海晏河清日，便是修文偃武时。绣毂尽为行乐伴，艳歌皆属太平诗。微臣辛忝颁尧历，一望郊原惬所思。
白日贪长夜更长，百般无意更思量。三冬不见秦中雪，九日惟添鬓畔霜。霞泛水文沈暮色，树凌金气发秋光。楼前野菊无多少，一雨重开一番黄。
糕果盈前益自愁，那堪风雨滞刀州。单床冷席他乡梦，紫榝黄花故国秋。万里音书何寂寂，百年生计甚悠悠。潜将满眼思家泪，洒寄长江东北流。
峭壁横空限一隅，划开元气建洪枢。梯航百货通邦计，键闭诸蛮屏帝都。西蹙犬戎威北狄，南吞荆郢制东吴。千年管钥谁熔范，只自先天造化炉。
城头旭日照阑干，城下降戎彩仗攒。九陌尘埃千骑合，万方臣妾一声欢。楼台乍仰中天易，衣服初回左衽难。清水莫教波浪浊，从今赤岭属长安。
丞相衔恩赴阙时，锦城寒菊始离披。龙媒旧识朝天路，鸡树长虚入梦枝。十载殿廷连步武，雨来庸蜀抚疲羸。莫愁中土无人识，自有明明圣主知。
阴风猎猎满旗竿，白草飕飕剑气攒。九姓羌浑随汉节，六州蕃落从戎鞍。霜中入塞雕弓硬，月下翻营玉帐寒。今曰路傍谁不指，穰苴门户惯登坛。
笙歌惨惨咽离筵，槐柳阴阴五月天。未学苏秦荣佩印，却思平子赋归田。芙蓉欲绽溪边蘂，杨柳初迷渡口烟。自笑无成今老大，送君垂泪郭门前。
晓乘征骑带犀渠，醉别都门惨袂初。莲府望高秦御史，柳营官重汉尚书。斩蛇泽畔人烟晓，戏马台前树影疏。尺组挂身何用处，古来名利尽丘墟。
老听笙歌亦解愁，醉中因遣合甘州。行追赤岭千山外，坐想黄河一曲流。日暮岂堪征妇怨，路傍能结旅人愁。左绵刺史心先死，泪满朱弦催白头。
二十年前事尽空，半随波浪半随风。谋身喜断韩鸡尾，辱命羞携楚鹊笼。符竹谬分锦水外，妻孥犹隔散关东。临岐莫怪朱弦绝，曾是君家入爨桐。
楼头钟鼓遰相催，曙色当衙晓仗开。孔雀扇分香案出，兖龙衣动册函来。金泥照耀传中旨，玉节从容引上台。盛礼永尊徽号毕，圣慈南面不胜哀。
千门曙色鏁寒梅，五夜疏钟晓箭催。宝马占堤朝阙去，香车争路进名来。天临玉几班初合，日照金鸡仗欲回。更傍紫微瞻北斗，上林佳气满楼台。
曈曈初日照楼台，漠漠祥云雉扇开。星驻冕旒三殿晓，云翻珠翠六宫来。山呼圣寿烟霞动，风转金章鸟兽回。欲识普恩无远近，万方欢忭一声雷。
去岁乘轺出上京，军机旦暮促前程。狂花野草途中恨，春月秋风剑外情。愁见瘴烟遮路色，厌闻溪水下滩声。不辞醉伴诸年少，羞对红妆白发生。
晚麦芒乾风似秋，旅人方作蜀门游。家林渐隔梁山远，客路长依汉水流。满壁存亡俱是梦，百年荣辱尽堪愁。胸中愤气文难遣，强指丰碑哭武侯。
天地三分魏蜀吴，武侯倔起赞讦谟。身依豪杰倾心术，目对云山演阵图。赤伏运衰功莫就，皇纲力振命先徂。出师表上留遗恳，犹自千年激壮夫。
阙下憧憧车马尘，沈浮相次宦游身。须知金印朝天客，同是沙堤避路人。威凤偶时因瑞圣，应龙无水谩通神。立门不是趋时客，始向穷途学问津。
南村晴雪北村梅，树里茅檐晓尽开。蛮榼出门儿妇去，乌龙迎路女郎来。相逢但祝新正寿，对举那愁暮景催。长笑士林因宦别，一官轻是十年回。
上人今去白𬞟洲，霅水苕溪我旧游。夜雨暗江渔火出，夕阳沈浦雁花收。闲听别鸟啼红树，醉看归僧櫂碧流。若见儒公凭寄语，数茎霜鬓已惊秋。
正怀何谢俯长流，更览馀封识嵊州。树色老依官舍晚，溪声凉傍客衣秋。南岩气爽横郛郭，天姥云晴拂寺楼。日暮不堪还上马，蓼花风起路悠悠。
殿前松柏晦苍苍，杏遶仙坛水遶廊。垂露额题精思院，博山炉袅降真香。苔侵古碣迷陈事，云到中峰失上方。便拟寻溪弄花去，洞天谁更待刘郎。
剑外春馀日更长，东园留醉乐高张。松杉露滴无情泪，桃杏风飘不语香。莺恋叶深啼绿树，燕窥巢稳坐雕梁。也知留滞年华晚，争那樽前乐未央。
桑柘林枯𪍷麦干，欲分离袂百忧攒。临溪莫话前途远，举酒须歌后会难。薄宦未甘霜髪改，夹衣犹耐水风寒。遥知阮巷归宁日，几院儿童候马看。
吉语云云海外传，令公疾愈起朝天。皇风再扇寰区内，人镜重开日月边。光启四门通寿域，深疏万顷溉情田。陪臣自讶迷津久，愿识方舟济巨川。
江上园卢荆作扉，男驱耕犊妇鸣机。林峦当户茑萝暗，桑柘绕村姜芋肥。几亩稻田还谓业，两间茆舍亦言归。何如一被风尘染，到老云云相是非。
狂寇穷兵犯帝畿，上皇曾此振戎衣。门前卫士传清警，砌下奚官扫翠微。云驻寿宫三洞启，日回仙仗六龙归。当时丹凤衔书处，老柏苍苍已合围。
两地交通布政和，上台深喜使星过。欢留白日千钟酒，调入青云一曲歌。寒柳翠添微雨重，腊梅香绽细枝多。平津万一言卑散，莫忘高松寄女萝。
大封茅土镇褒中，醉出都门杀气雄。陌上晚花迎虎节，马前新月学弯弓。珂临响涧声先合，斾到春山色更红。欲识真心报天子，满旗全是发生风。
乘递初登建外州，倾心喜事富人侯。方当游艺依仁日，便到攀辕卧辙秋。容听巴歌消子夜，许陪仙躅上危楼。欲知恨恋情深处，听取长江旦暮流。
仆射陂西想到时，满川晴色见旌旗。马融闲卧笛声远，王粲醉吟楼影移。几日赋诗秋水寺，经年草诏白云司。唯君此去人多羡，却是恩深自不知。
塞垣从事识兵机，只拟平戎不拟归。入夜茄声含白髪，报秋榆叶落征衣。城临战垒黄云晚，马渡寒沙夕照微。此别不应书断绝，满天霜雪有鸿飞。
炀帝都城春水边，笙歌夜上木兰船。三千宫女自涂地，十万人家如洞天。焰焰花枝官舍晚，重重云影寺墙连。少年作尉须矜慎，莫向楼前坠马鞭。
云绕千峰驿路长，谢家联句待檀郎。手持碧落新攀桂，月在东轩旧选床。几日旌幢延骏马，到时冰玉动华堂。孔门多少风流处，不遣颜回识醉乡。
年来惊喜两心知，高处同攀次第枝。人倚绣屏闲赏夜，马嘶花径醉归时。声名本自文章得，藩溷曾劳笔砚随。家去恩门四千里，只应从此梦旌旗。
岛上花枝系钓船，隋家宫畔水连天。江帆自落鸟飞外，月观静依春色边。门巷草生车辙在，朝廷恩及雁行联。相逢且问昭州事，曾鼓庄盆对逝川。
曾向雷塘寄掩扉，荀家灯火有馀辉。关河日暮望空极，杨柳渡头人独归。隋苑荒台风袅袅，灞陵残雨梦依依。今年春色还相悮，为我江边谢钓矶。
两重江外片帆斜，数里林塘遶一家。门掩右军馀水石，路横诸谢旧烟霞。扁舟几处逢溪雪，长笛何人怨柳花。若到天台洞阳观，葛洪丹井在云涯。
云物凄凉拂曙流，汉家宫阙动高秋。残星几点雁横塞，长笛一声人倚楼。紫艳半开篱菊静，红衣落尽渚莲愁。鲈鱼正美不归去，空戴南冠学楚囚。
楚江横在草堂前，杨柳洲西载酒船。两见梨花归不得，每逢寒食一潸然。斜阳映阁山当寺，微绿含风月满川。同郡故人攀桂尽，把诗吟向泬寥天。
宅边秋水浸苔矶，日日持竿去不归。杨柳风多潮未落，蒹葭霜冷雁初飞。重嘶匹马吟红叶，却听疏钟忆翠微。今夜秦城满楼月，故人相见一沾衣。
故园溪上雪中别，野馆门前云外逢。白发渐多何事苦，清阴长在好相容。迎风几拂朝天骑，带月犹含度岭钟。更忆葛洪丹井畔，数株临水欲成龙。
正怀何谢俯长流，更览馀封识嵊州。树色老依官舍晚，溪声凉傍客衣秋。南岩气爽横郛郭，天姥云晴拂寺楼。日暮不堪还上马，蓼花风起路悠悠。
楼上华筵日日开，眼前人事祗堪哀。征车自入红尘去，远水长穿绿树来。云雨暗更歌舞伴，山川不尽别离杯。无由并写春风恨，欲下郧城首重回。
佳晨何处泛花游，丞相筵开水上头。双影斾摇山雨霁，一声歌动寺云秋。林光静带高城晚，湖色寒分半槛流。共贺万家逢此节，可怜风物似荆州。
芙蓉苑里起清秋，汉武泉声落御沟。他日江山映蓬鬓，二年杨柳别渔舟。竹间驻马题诗去，物外何人识醉游。尽把归心付红叶，晚来随水向东流。
杜若洲边人未归，水寒烟暖想柴扉。故园何处风吹柳，新雁南来雪满衣。目极思随原草遍，浪高书到海门稀。此时愁望情多少，万里春流遶钓矶。
鹗在卿云冰在壶，代天才业奉𬣙谟。荣同伊陟传朱户，秀比王商入画图。昨夜星辰回剑履，前年风月满江湖。不知机务时多暇，犹许诗家属和无。
家在枚皋旧宅边，竹轩晴与楚坡连。芰荷香遶垂鞭袖，杨柳风横弄笛船。城碍十洲烟岛路，寺临千顷夕阳川。可怜时节堪归去，花落猿啼又一年。
折柳城边起暮愁，可怜春色独怀忧。伤心正叹人间事，回首更惭江上鸥。𫛸鴂声中寒食雨，芙蓉花外夕阳楼。凭高满眼送清渭，去傍故山山下流。
禅栖忽忆五峰游，去著方袍谢列侯。经启楼台千叶曙，锡含风雨一枝秋。题诗片石侵云在，洗钵香泉覆菊流。却忆前年别师处，马嘶残月虎溪头。
五看春尽此江𣸣，花自飘零日自曛。空有慈悲随物念，已无踪迹在人群。迎秋日色檐前见，入夜钟声竹外闻。笑指白莲心自得，世间烦恼是浮云。
广武溪头降虏稀，一声寒角怨金微。河湟不在春风地，歌舞空裁雪夜衣。铁马半嘶边草去，狼烟高映塞鸿飞。扬雄尚白相如吃，今日何人从猎归。
边声一夜殷秋鼙，牙帐连烽拥万蹄。武帝未能忘塞北，董生才足使胶西。冰横晓渡胡兵合，雪满穷沙汉骑迷。自古平戎有良策，将军不用倚云梯。
风动衰荷寂寞香，断烟残月共苍苍。寒生晚寺波摇壁，红堕疏林叶满床。起雁似惊南浦棹，阴云欲护北楼霜。江边松菊荒应尽，八月长安夜正长。
暂息劳生树色间，平明机虑又相关。吟辞宿处烟霞去，心负秋来水石闲。竹户半开钟未绝，松枝静霁鹤初还。明朝一倍堪惆怅，回首尘中见此山。
三年踏尽化衣尘，只见长安不见春。马过雪街天未曙，客迷关路泪空频。桃花坞接啼猿寺，野竹庭通画鹢津。早晚相酬身事了，水边归去一闲人。
傅岩高静见台星，庙略当时讨不庭。万里有云归碧落，百川无浪到沧溟。军中老将传兵术，江上诸侯受政经。闻道国人思再入，镕金新铸鹤仪形。
满耳歌谣满眼山，宛陵城郭翠微间。人情已觉春长在，溪户仍将水共闲。晓色入楼红蔼蔼，夜声寻砌碧潺潺。幽云高鸟俱无事，晚伴西风醉客还。
溪树参差绿可攀，谢家云水满东山。能忘天上他年贵，来结林中一日闲。醉叩玉盘歌袅袅，暖鸣幽涧鸟关关。觥筹不尽须归去，路在春风缥缈间。
凋瘵民思太古风，上贤绥辑副宸衷。舟移清镜禹祠北，路转翠屏天姥东。旌斾影前横竹马，咏歌声里乐樵童。遥知到郡沧波晏，三岛离离一望中。
一醉曾将万事齐，暂陪欢去便如泥。黄花李白墓前路，碧浪桓彝宅后溪。九月霜中随计吏，十年江上灌春畦。莫言春尽不惆怅，自有闲眠到日西。
佐幕才多始拜侯，一门清贵动神州。霜蹄晓驻秦云断，野斾晴翻郢树秋。几处尘生随候骑，半江帆尽见分流。大冯罢相吟诗地，莫惜频登白雪楼。
曾向雷塘寄掩扉，荀家灯火有馀辉。关河日暮望空极，杨柳渡头人独归。隋苑荒台风袅袅，灞陵残雨梦依依。今年春色还相悮，为我江边谢钓矶。
塞垣从事识兵机，只拟平戎不拟归。入夜笳声含白发，报秋榆叶落征衣。城临战垒黄云晚，马渡寒沙夕照微。此别不应书断绝，满天霜雪有鸿飞。
晓哭呱呱动四邻，于君我作负心人。出门便涉东西路，回首初惊枕席尘。满眼泪珠和语咽，旧窗风月更谁亲。分离况值花时节，从此东风不似春。
月自斜窗梦自惊，衷肠中有万愁生。清猿处处三声尽，碧落悠悠一水横。平子定情词丽绝，诗人匪石誓分明。会须携手乘鸾去，箫史楼台在玉京。
一百五日家未归，新丰鸡犬独依依。满楼春色傍人醉，半夜雨声前计非。缭绕沟塍含绿晚，荒凉树石向川微。东风吹泪对花落，憔悴故交相见稀。
家有青山近玉京，风流柱史早知名。园林手植自含绿，霄汉眼看当去程。处处白云迷驻马，家家红树近流莺。相逢一宿最高寺，夜夜翠微泉落声。
天上高高月桂丛，分明三十一枝风。满怀春色向人动，遮路乱花迎马红。鹤驭回飘云雨外，兰亭不在管弦中。居然自是前贤事，何必青楼倚翠空。
晚树疏蝉起别愁，远人回首忆沧洲。江连故国无穷恨，日带残云一片秋。久客转谙时态薄，多情只共酒淹留。到头生长烟霞者，须向烟霞老始休。
松下山前一径通，烛迎千骑满山红。溪云乍敛幽岩雨，晓气初高大斾风。小槛宴花容客醉，上方看竹与僧同。归来吹尽严城角，路转横塘乱水东。
门下烟横载酒船，谢家携客醉华筵。寻花偶坐将军树，饮水方重刺史天。几曲艳歌春色里，断行高鸟暮云边。分明听得舆人语，愿及行春更一年。
烟煖池塘柳覆台，百花园里看花来。烧衣焰席三千树，破鼻醒愁一万杯。不肯为歌随拍落，却因令舞带香回。山公仰尔延宾客，好傍春风次第开。
松下有琴闲未收，一灯高为石丛留。诗情似到山家夜，树色轻含御水秋。小榼提携终永日，半斑容鬓漫生愁。因君抚掌问时俗，紫阁堆檐不举头。
万水东流去不回，先生独自负仙才。蘂宫横浪海边别，鹤翅驻云天上来。几处吹箫森羽卫，谁家残月下楼台。春风正好分琼液，乞取当时白玉杯。
是非处处生尘埃，唯君襟抱无嫌猜。收帆依雁湓浦宿，带雨别僧衡岳回。芳樽稍驻落日唱，醉袖更拂长云开。清秋华发好相似，却把钓竿归去来。
左掖初辞近侍班，马嘶寻得过街闲。映鞭柳色微遮水，随步花枝欲碍山。暖泛鸟声来席上，醉从诗句落人间。此时失意哀吟客，更觉风流不可攀。
棹倚隋家旧院墙，柳金梅雪扑檐香。朱楼映日重重晚，碧水含光滟滟长。八斗已闻传姓字，一枝何足计行藏。声名官职应前定，且把旌麾入醉乡。
诗家才子酒家仙，游宦曾依积水边。窗户动摇三岛树，琴尊安稳五湖船。罗浮道士分琼液，锦席佳人艳楚莲。今日相逢朗吟罢，满城砧杵一灯前。
东晋江山称永嘉，莫辞红斾向天涯。凝弦夜醉松亭月，歇马晓寻溪寺花。地与剡川分水石，境将蓬岛共烟霞。却愁明诏征非晚，不得秋来见海槎。
郡斋秋尽一江横，频命郎官地更清。星月去随新诏动，旌旗遥映故山明。诗寻片石依依晚，帆挂孤云杳杳轻。想到钓台逢竹马，只应歌咏伴猿声。
两重江外片帆斜，数里林塘遶一家。门掩右军馀水石，路横诸谢旧烟霞。扁舟几处逢溪雪，长笛何人怨柳花。若到天台洞阳观，葛洪丹井在云涯。
年来惊喜两心知，高处同攀次第枝。人倚绣屏闲赏夜，马嘶花径醉归时。声名本是文章得，藩阃曾劳笔砚随。家去恩门四千里，只应从此梦旌旗。
炀帝都城春水边，笙歌夜上木兰船。三千宫女自涂地，十万人家如洞天。焰焰花枝官舍晚，重重云影寺墙连。少年作尉须矜慎，莫向楼前坠马鞭。
仆射陂西想到时，满川晴色见旌旗。马融闲卧笛声远，王粲醉吟楼影移。几日赋诗秋水寺，经年草诏白云司。唯君此去人多羡，却是恩深自不知。
岛上花枝系钓船，隋家宫畔水连天。江帆自落鸟飞外，月观静依春色边。门巷草生车辙在，朝廷恩及雁行联。相逢且问昭州事，曾鼓庄盆对逝川。
云绕千峰驿路长，谢家联句待檀郎。手持碧落新攀桂，月在东轩旧选床。几日旌幢延骏马，到时冰玉动华堂。孔门多少风流处，不遣颜回识醉乡。
千峰归去旧林塘，溪县门前即故乡。曾把桂夸春里巷，重怜身称锦衣裳。洲迷翠羽云遮槛，露湿红蕉月满廊。就养举朝人共羡，清资让却校书郎。
失意何曾恨解携，问安归去秣陵西。郡斜杨柳春风岸，山映楼台明月溪。江上诗书悬素业，日边门户倚丹梯。一枝攀折回头是，莫向清秋惜马蹄。
暮尘飘尽客愁长，来扣禅关月满廊。宋玉逢秋空雪涕，净名无地可容床。高云覆槛千岩树，疏磬含风一夜霜。回首故园红叶外，只将多病告医王。
野寺初容访静来，晚晴江上见楼台。中林有路到花尽，一日无人看竹回。自晒诗书经雨后，别留门户为僧开。苦心若是酬恩事，不敢吟春忆酒杯。
露浓如水洒苍苔，洞口烟萝密不开。残月色低当户后，晓钟声迥隔山来。春生药圃芝犹短，夜醮斋坛鹤未回。愁是独寻归路去，人间步步是尘埃。
靖节何须彭泽逢，菊洲松岛水悠溶。行人自折门前柳，高鸟不离溪畔峰。晓渭度檐帆的的，晚原含雨树重重。轩车过尽无公事，枕上一声长乐钟。
太一真人隐翠霞，早年曾降蔡经家。羽衣使者峭于鹤，鸟爪侍娘飘若花。九鼎栏干归马齿，三山窕窈步云涯。时因弟子偷灵药，散落人间驻物华。
华盖飘飘绿鬓翁，往来朝谒蘂珠宫。几年山下阴阳鼎，尽日涧边桃李风。野迹似云无处著，仙容如水与谁同。应怜有客外妻子，思在长生一顾中。
缑山双去羽翰轻，应为仙家好弟兄。茅固枕前秋对舞，陆云溪上夜同鸣。紫泥封处曾回首，碧落归时莫问程。自笑沧江一渔叟，何由似尔到层城。
束带临风气调新，孔门才业独谁伦。杉松韵冷雪溪暗，鸾鹤势高天路春。美玉韫来休问价，芳枝攀去正无尘。莫将芸阁轻科第，须作人间第一人。
都无鄙吝隔尘埃，昨日丘门避席来。静语乍临清庙瑟，披风如在九层台。几烦命妓浮溪棹，再许论诗注酒杯。从此微尘知感恋，七真台上望三台。
野人留得五湖船，丞相兴歌郡国年。醉笔倚风飘涧雪，静襟披月坐楼天。鹤归华表山河在，气返青云雨露全。闻说万方思旧德，一时倾望重陶甄。
东来珠履与旌旗，前者登朝亦一时。竹马迎呼逢稚子，柏台长告见男儿。花飘舞袖楼相倚，角送归轩客尽随。独有贱夫怀感激，十年两地负恩知。
笙歌只是旧笙歌，肠断风流奈别何。照物二年春色在，感恩千室泪痕多。尽将魂梦随西去，犹望旌旗暂一过。今日尊前无限思，万重云月隔烟波。
早年天上见清尘，今日楼中醉一春。暂肯剖符临水石，几曾焚笔动星辰。琼台雪映迢迢鹤，蓬岛波横浩浩津。好是仙家羽衣使，欲教垂涕问何人。
松竹闲游道路身，衣襟落尽往来尘。山连谢宅馀霞在，水映琴溪旧浪春。拂榻从容今有地，酬恩寂寞久无人。安知不及屠沽者，曾对青萍泪满巾。
紫陌尘多不可寻，南溪酒熟一披襟。山高昼枕石床隐，泉落夜窗烟树深。白首寻人嗟问计，青云无路觅知音。唯君怀抱安如水，他日门墙许醉吟。
落第逢人恸哭初，平生志业欲何如。鬓毛洒尽一枝桂，泪血滴来千里书。谷外风高摧羽翮，江边春在忆樵渔。唯应感激知恩地，不待功成死有馀。
妙尽戎机佐上台，少年清苦自霜台。马嘶深竹闲宜贵，花拂朱衣美称才。早入半缘分务重，晚吟多是看山回。名高渐少翻飞伴，几度烟霄独去来。
郎官何逊最风流，爱月怜山不下楼。三佐戎旃换朱绂，一辞兰省见清秋。桂生岩石本潇洒，鹤到烟空更自由。休向西斋久闲卧，满朝倾盖是依刘。
少年从事霍嫖姚，来自枫林度柳桥。金管别筵楼灼灼，玉溪回首马萧萧。清风气调真君辈，知己风流满圣朝。独有故人愁欲死，晚檐疏雨动空瓢。
帘下秋江夜影空，倚楼人在月明中。不将行止问朝列，唯脱衣裳与钓翁。几处别巢悲去燕，十年回首送归鸿。那应更结庐山社，见说心闲胜远公。
白马嘶风何处还，鞭梢拂地看南山。珠帘卷尽不回首，春色欲阑休闭关。花外鸟归残雨暮，竹边人语夕阳闲。知君旧隐嵩云下，岩桂从今几更攀。
鲁儒今日意何如，名挂春官选籍初。野艇几曾寻水去，故山从此与云疏。吟怜受露花阴足，行觉嘶风马力馀。闻说晚心心更静，竹间依旧卧看书。
目断兰台空望归，锦衾香冷梦来稀。书中自报刀头约，天上三看破镜飞。孤浪谩疑红脸笑，轻云忽似舞罗衣。遥知不语坐相忆，寂寞洞房寒烛微。
郎作东台御史时，妾长西望敛双眉。一从诏下人皆羡，岂料恩衰不自知。高阙如天萦晓梦，华筵似水隔秋期。坐来情态犹无限，更向楼前舞柘枝。
路遶秋塘首独搔，背群燕雁正呼号。故关何处重相失，碧落有云终自高。旅宿去缄他日恨，单飞谁见此生劳。行衣湿尽千山雪，肠断金笼好羽毛。
风雪晴来岁欲除，孤舟晚下意何如。月当轩色湖平后，雁断云声夜起初。傍晓管弦何处静，犯寒杨柳遶津疏。三间茅屋东溪上，归去生涯竹与书。
竹外池塘烟雨收，送春无伴亦迟留。秦城马上半年客，潘鬓水边今日愁。气变晚云红映阙，风含高树碧遮楼。杏园花落游人尽，独为圭峰一举头。
官总芸香阁署崇，可怜诗句落春风。偶然侍坐水声里，还许醉吟松影中。车马照来红树合，烟霞咏尽翠微空。不因高寺闲回首，谁识飘飘一塞翁。
早年曾谒富民侯，今日难甘失鹄羞。新诺似山无力负，旧恩如水满身流。马嘶红叶萧萧晚，日照长江滟滟秋。功德万重知不惜，一言抛得百生愁。
碧江凉冷雁来疏，闲望江云思有馀。秋馆池亭荷叶歇，野人篱落豆花初。无愁自得仙翁术，多病能忘太史书。闻说故园香稻熟，片帆归去就鲈鱼。
勾漏先生冰玉然，曾将八石问群仙。中山暂醉一千日，南苑往来三百年。碁局不收花满洞，霓旌欲别浪翻天。何须更学鸱夷子，头白江湖一短船。
多少乡心入酒杯，野塘今日菊花开。新霜何处雁初下，故国穷秋首正回。渐老向人空感激，一生驱马傍尘埃。侯门无路提携尔，虚共扁舟万里来。
得路逢津更俊才，可怜鞍马照春来。残花几日小斋闭，大笑一声幽抱开。袖拂碧溪寒缭绕，冠欹红树晚裴回。相逢少别更堪恨，何必秋风江上台。
秋天草木正萧疏，西望秦关别旧居。筵上芳樽今日酒，箧中黄卷古人书。辞乡且伴衔芦雁，入海终为戴角鱼。长短九霄飞直上，不教毛羽落空虚。
射策明时愧不才，敢期青律变寒灰。晴怜断雁侵云去，暖见醯鸡傍酒来。箭发尚忧杨叶远，愁生只恐杏花开。曲江春浅人游少，尽日看山醉独回。
嵩高降德为时生，洪笔三题造化名。凤诏伫归专北极，骊珠搜得尽东瀛。褒衣已换金章贵，禁掖曾随玉树荣。明日定知同相印，青衿新列柳间营。
三载皇都恨食贫，北溟今日化穷鳞。青云乍喜逢知己，白社犹悲送故人。对酒共惊千里别，看花自感一枝春。君归为说龙门寺，雷雨初生电遶身。
东里如今号郑乡，西家昔日近丘墙。芸台四部添新学，秘殿三年学老郎。天外鸳鸾愁不见，山中云鹤喜相忘。犹张皂盖归蓬荜，直谓时无许子将。
忽忝专城奉六条，自怜出谷屡迁乔。驱车虽道还家近，捧日惟愁去国遥。朱户昨经新棨戟，风帆常觉恋箪瓢。江天夜夜知消息，长见台星在碧霄。
公心独立副天心，三辖春闱冠古今。兰署门生皆入室，莲峰太守别知音。同升翰苑时名重，遍历朝端主意深。新有受恩江海客，坐听朝夕继为霖。
昔年桃李已滋荣，今日兰荪又发生。葑菲采时皆有道，权衡分处且无情。叨陪鸳鹭朝天客，共作门阑出谷莺。何事感恩偏觉重，忽闻金榜扣柴荆。
当年门下化龙成，今日馀波进后生。仙籍共知推丽藻，禁垣同得荐嘉名。桃蹊早茂夸新萼，菊圃初开耀晚英。谁料羽毛方出谷，许教齐和九皋鸣。
孔门频建铸颜功，紫绶青衿感激同。一篑勤劳成太华，三年恩德仰维嵩。杨随前辈穿皆中，桂许平人折欲空。惭和周郎应见顾，感知大造竟无穷。
常将公道选群生，犹被春闱屈重名。文柄久持殊岁纪，恩门三启动寰瀛。云霄幸接鸳鸾盛，变化欣同草木荣。乍得阳和如细柳，参差长近亚夫营。
满朝簪发半门生，又见新书甲乙名。孤进自今开道路，至公依旧振寰瀛。云飞太华清词著，花发长安白屋荣。忝受恩光同上客，惟将报德是经营。
满朝朱紫半门生，新榜劳人又得名。国器旧知收片玉，朝宗转觉集登瀛。同升翰苑三年美，继入花源九族荣。共仰莲峰听雪唱，欲赓仙曲意怔营。
一振声华入紫薇，三开秦镜照春闱。龙门旧列金章贵，莺谷新迁碧落飞。恩感风雷宜变化，诗裁锦绣借光辉。谁知散质多荣忝，鸳鹭清尘接布衣。
春辉新入碧烟开，芳院初将穆景来。共向花前图瑞胜，试看池上动轻苔。林香半落沾罗幌，蕙色微含近酒杯。闻道宸游方命赏，应随恩赉喜昭回。
龙门一变荷生成，况是三传不朽名。美誉早闻喧北阙，颓波今见走东瀛。鸳行既接参差影，鸡树仍同次第荣。从此青衿与朱紫，升堂侍宴更何营。
恩光忽逐晓春生，金榜前头忝姓名。三感至公裨造化，重扬文德振寰瀛。伫为霖雨曾相贺，半在云霄觉更荣。何处新诗添照灼，碧莲峰下柳间营。
红灯初上月轮高，照见堂前万朵桃。觱栗调清银象管，琵琶声亮紫檀槽。能歌姹女颜如玉，解引萧郎眼似刀。争奈夜深抛耍令，舞来挼去使人劳。
一年秋半月当空，遥羡飞觞接庾公。虹影迥分银汉上，兔辉全写玉筵中。笙歌送尽迎寒漏，冰雪吟消永夜风。虽向东堂先折桂，不如宾席此时同。
三开文镜继芳声，暗暗云霄接去程。会压洪波先得路，早升清禁共垂名。莲峰对处朱轮贵，金榜传时玉韵成。更许下才听白雪，一枝今过郄诜荣。
常将公道选诸生，不是鸳鸿不得名。天上宴回联步武，禁中麻出满寰瀛。簪裾尽过前贤贵，门馆仍叨旧学荣。看著凤池相继入，都堂那肯滞关营。
重德由来为国生，五朝清显冠公卿。风波久伫济川檝，羽翼三迁出谷莺。绛帐青衿同日贵，春兰秋菊异时荣。孔门弟子皆贤哲，谁料穷儒忝一名。
文学宗师心秤平，无私三用佐贞明。恩波旧是仙舟客，德宇新添月桂名。兰署崇资金色重，莲峰高唱玉音清。羽毛方荷生成力，难继鸾皇上汉声。
科文又主守初时，光显门生济会期。美擅东堂登甲乙，荣同内署侍恩私。群莺共喜新迁木，双凤皆当即入池。别有倍深知感士，曾经两度得芳枝。
儒雅皆传德教行，几崇浮俗赞文明。龙门昔上波涛远，禁署同登渥泽荣。虚散谬当陪杞梓，后先宁异感生成。时方侧席征贤急，况说歌谣近帝京。
圣乾文德最称贤，自古儒生少比肩。再启龙门将二纪，两司莺谷已三年。蓬山皆美成荣贵，金榜谁知忝后先。正是感恩流涕日，但思旌斾碧峰前。
长庆曾收间世英，果居台阁冠公卿。天书再受恩波远，金榜三开日月明。已见差肩趍翰苑，更期连步掌台衡。小儒谬迹云霄路，心仰莲峰望太清。
春闱帝念主生成，长庆公闻两岁名。有蕴赤心分雨露，无私和气浃寰瀛。龙门乍出难胜幸，鸳侣先行是最荣。遥仰高峰看白雪，多惭属和意屏营。
立事成功尽远图，一方独与万方殊。藩臣皆竞师兵略，相国今多揖庙谟。礼乐政行凋弊俗，歌谣声彻帝王都。即随凤诏归何处，祗是操持造化𬬻。
自持衡镜采幽沈，此事常闻旷古今。危叶只将终委地，焦桐谁料却为琴。蒿莱讵报生成德，犬马空怀感恋心。明日还家盈眼血，定应回首即霑襟。
江上长思狎钓翁，此心难与昨心同。自承丘壑新恩重，已分烟霞旧隐空。龙变偶因资巨浪，鸟飞谁肯借高风。应怜死节无门效，永叹潜怀似转蓬。
彩笔曾专造化权，道尊翻向宦途闲。端居有地唯栽药，静坐无时不忆山。德望旧悬霄汉外，政声新溢路歧间。众知圣主搜贤相，朝夕欲徴黄霸还。
再刖未甘何处说，但垂双泪出咸秦。风尘匹马来千里，蓬梗全家望一身。旧隐每怀空竟夕，愁眉不展几经春。今朝傥降非常顾，倒屐宁惟有古人。
盖世英华更有谁，赋成传写遍坤维。名科累中求贤日，苦节高标守郡时。楼上叫云秋鼓角，林间宿鹤夜旌旗。征归诏下应非久，德望人情在凤池。
三边近日往来通，尽是将军镇抚功。兵统万人为上将，威加千里慑西戎。清笳遶塞吹寒月，红斾当山肃晓风。却恨北荒霑雨露，无因扫尽虏庭空。
缩地周游不计程，古今应只有先生。已同化鹤临华表，又见骖龙向玉清。萝磴静攀云共过，雪坛当醮月孤明。无因相逐朝天帝，空羡烟霞得送迎。
多此欢情泛鹢舟，桂枝同折塞同游。声喧岛上巢松鹤，影落杯中过水鸥。送日暮钟交戍岭，叫云寒角动城楼。酒酣笑语秋风里，谁道槐花更起愁。
莫倦连期在醉乡，孔门多恋惜分行。文章声价从来重，霄汉途程此去长。何处听猿临万壑，几宿因月滞三湘。𬬻峰若上应相忆，不得同过惠远房。
公门何事更相牵，邵伯优贤任养闲。满院落花从覆地，半檐初日未开关。寻仙郑谷烟霞里，避暑柯亭树石间。独为高怀谁和继，掾曹同处桂同攀。
羽客朝元昼掩扉，林中一径雪中微。松阴遶院鹤相对，山色满楼人未归。尽日独思风驭返，寥天几望野云飞。凭高目断无消息，自醉自吟愁落晖。
三年竭力向春闱，塞断浮华众路岐。盛选栋梁非昔日，平均雨露及明时。登龙旧美无邪径，折桂新荣尽直枝。莫道只陪金马贵，相期更在凤皇池。
若非尧运及垂衣，肯许巢由脱俗机。太液始同黄鹤下，仙乡已驾白云归。还披旧褐辞金殿，却捧玄珠向翠微。羁束惭无仙药分，随车空有梦魂飞。
帝城春色著寒梅，去恨离怀醉不开。作别欲将何计免，此行应又隔年回。入河残日雕西尽，卷雪惊蓬马上来。有思莫忘清塞学，众传君负佐王才。
栗叶重重复翠微，黄昏溪上语人稀。月明古寺客初到，风度闲门僧未归。山果经霜多自落，水萤穿竹不停飞。中宵能得几时睡，又被钟声催著衣。
青云有意力犹微，岂料低回得所依。幸念翅因风雨困，岂教身陷稻粱肥。曾游碧落宁无侣，见有清池不忍飞。纵使他年引仙驾，主人恩在亦应归。
昨宵魂梦到仙津，得见蓬山不死人。云叶许裁成野服，玉浆教吃润愁身。红楼近月宜寒水，绿杏摇风占古春。次第引看行未遍，浮光牵入世间尘。
昨日裁成夺夏威，忽逢秋节便相违。寒尘妒尽秦王女，凉殿恩随汉主妃。似月旧临红粉面，有风休动麝香衣。千年萧瑟关人事，莫语当时掩泪归。
自出先皇玉殿中，衣裳不更染深红。宫钗折尽垂空鬓，内扇穿多减半风。桃熟亦曾君手赐，酒阑犹候妾歌终。如今还向城边住，御水东流意不通。
梦游飞上天家楼，珠箔当风挂玉钩。鹦鹉隔帘呼再拜，水仙移镜懒梳头。丹霞不是人间晓，碧树仍逢岫外秋。将谓便长于此地，鸡声入耳所堪愁。
愿随仙女董双成，王母前头作伴行。初戴玉冠多悮拜，欲辞金殿别称名。将敲碧落新斋磬，却进昭阳旧赐筝。旦暮焚香绕坛上，步虚犹作按歌声。
塞外冲沙损眼明，归来养病住秦京。上高楼阁看星坐，著白衣裳把剑行。常说老身思鬬将，最悲无力制蕃营。翠眉红脸和回鹘，惆怅中原不用兵。
卷席贫抛壁下床，且铺他处对灯光。欲行千里从今夜，犹惜残春发故乡。蚊蚋已生团扇急，衣裳未了剪刀忙。谁知更有芙蓉浦，南去令人愁思长。
相逢未得三回笑，风送离情入剪刀。客路最能销日月，梦魂空自畏波涛。独眠秋夜琴声急，未拜军城剑色高。去去缘多山与海，鹤身宁肯为飞劳。
青枥林深亦有人，一渠流水数家分。山当日午回峰影，草带泥痕过鹿群。蒸茗气从茅舍出，缲丝声隔竹篱闻。行逢卖药归来客，不惜相随入岛云。
鹗在卿云冰在壶，代天才业本𬣙谟。荣同伊陟传朱户，秀比王商入画图。昨夜星辰回剑履，前年风月满江湖。不知机务时多暇，还许诗家属和无。
贫病无疏我与君，不知何事久离群。鹿裘共弊同为客，龙阙将移拟献文。空馆夕阳鸦绕树，荒城寒色雁和云。不堪吟断边笳晓，叶落东西客又分。
星斗半沈苍翠色，红霞远照海涛分。折松晓拂天坛雪，投简寒窥玉洞云。绝顶醮回人不见，深林磬度鸟应闻。未知谁与传金箓，独向仙祠拜老君。
白茅为屋宇编荆，数处堦墀石叠成。东谷笑言西谷响，下方云雨上方晴。鼠惊樵客缘苍壁，猿戏山头撼紫柽。别有一条投涧水，竹筒斜引入茶铛。
平生诗句忝多同，不得陪君奉至公。金镝自宜先中鹄，铅刀甘且学雕虫。莺啼细柳临关路，燕接飞花遶汉宫。九陌芳菲人竞赏，此时心在别离中。
官初执宪称雄才，省转为郎雅望催。待制松阴移玉殿，分宵露气静天台。算棋默向孤云坐，随鹤闲穷片水回。忽忆十年相识日，小儒新自海边来。
直道何由启圣君，非才谁敢议论文。心存黄箓兼丹诀，家忆青山与白云。麋鹿幽栖闲可近，鸳鸾高举势宜分。微生不学刘琨辈，剑刃相交拟立勋。
带郭茅亭诗兴饶，回看一曲倚危桥。门前山色能深浅，壁上湖光自动摇。闲花散落填书帙，戏鸟低飞碍柳条。向此隐来经几载，如今已是汉家朝。
六年雁序恨分离，诏下今朝遇已知。上国皇风初喜日，御堦恩渥属身时。内庭再考称文异，圣主宣名奖艺奇。故里仙才若相问，一春攀得两重枝。
由来恶舌驷难追，自古无媒谤所归。勾践岂能容范蠡，李斯何暇救韩非。巨拳岂为鸡挥肋，强弩那因鼠发机。惭愧故人同鲍叔，此心江柳尚依依。
盛唐圣主解青萍，欲振新封济顺名。夜雨龙抛三尺匣，春云凤入九重城。剑门喜气随雷动，玉垒韶光待贼平。惟报关东诸将相，柱天功业赖阴兵。
九华深翠落轩楹，迥眺澄江气象明。不遇阴霾孤岫隐，正当寒日众峰呈。坐观风雪销烦思，惜别烟岚驻晓行。得路归山期早诀，夜来潜已告精诚。
出去归来旅食人，麻衣长带几坊尘。开门草色朝无客，落案灯花夜一身。贫舍卧多消永日，故园莺老忆残春。蹉跎冠盖谁相念，二十年中尽苦辛。
身起中宵骨亦惊，一分年少已无成。松吹竹簟朝眠冷，雨湿蔬飡宿疾生。僮汲野泉兼土味，马磨霜树作秋声。相知莫话诗心苦，未似前贤取得名。
灯涩秋光静不眠，叶声身影客窗前。闲园露湿鸣蛩夜，急雨风吹落木天。城见远山应北岳，野多空地本南燕。明朝欲别忘形处，愁把离杯听管弦。
秋赋春还计尽违，自知身是拙求知。唯思旷海为休处，忽喜孤舟似去时。连浦一城兼汴宋，夹堤千柳杂唐隋。从来此恨皆前达，敢负吾君作楚辞。
胡为遭遇孰为官，朝野君亲各自欢。敢向官途争虎首，尚嫌身累爱猪肝。冰霜谷口晨樵远，星火炉边夜坐寒。唯有报恩心未剖，退居犹欲佩芄兰。
平湖湖畔雨晴新，南北东西不隔尘。映野烟波浮动日，损花风雨寂寥春。山无俗路藏高士，岸泊仙舟忆主人。那得载来都未保，此心离此甚情亲。
晋国风流阻洳川，家家弦管路岐边。曾为郡职随分竹，亦作歌词乞采莲。北榭远峰闲即望，西湖残景醉常眠。墙花此日休回避，不是当时恶少年。
乡园一别五年归，回首人间总祸机。尚胜邻翁常寂寞，敢嫌裘马未轻肥。尘颜不见应消落，庭树曾栽已合围。难说累牵还却去，可怜榆柳尚依依。
素汾千载傍吾家，常忆衡门对浣纱。好事喜逢投宿客，刈田因得自生瓜。山头鼓笛阴沈庙，陌上薪蒸突兀车。投暗作珠何所用，被人专拟害灵蛇。
柏梯还拟谢微官，遥拟千峰送法兰。行径未曾青石断，拂床终有白云残。京尘濯后三衣洁，山舍禅初万象安。薇蕨纵多师莫踏，我心犹欲尽图看。
一想流年百事惊，已抛渔父戴尘缨。青春背我堂堂去，白发欺人故故生。道困古来应有分，诗传身后亦何荣。谁怜合负清朝力，独把风骚破郑声。
平生无解亦无操，永日书生坐独劳。唯觉宦情如水薄，不知人事有山高。孤心好直迍犹强，病发慵梳痒更搔。何事故溪归未得，几抛清浅泛红桃。
瀵水南流东有堤，堤边亭是武陵溪。槎松配石堪僧坐，蘂杏含春欲鸟啼。高树月生沧海外，远郊山在夕阳西。频来不似军从事，只戴纱巾曳杖藜。
燕台基壤穴狐蛇，计拙因循岁月赊。兵革未销王在镐，桑蚕临熟客还家。霏微对岸漳边雨，堆阜邻疆蓟北沙。若到长平战场地，为求遗镞辟魔邪。
湖上春风发管弦，须临三十此离筵。离人忽有重来日，游女初非旧少年。官职已辜疲瘵望，诗名空被后生传。啼莺莫惜蹉跎恨，闲事听吟一两篇。
少年流落在幷州，裘脱文君取次游。携挈共过芳草渡，登临齐凭绿杨楼。庭前蛱蝶春方好，床上樗蒲宿未收。坊号偃松人在否，饼炉南畔曲西头。
吾君贤相事南征，独宿军厨负请缨。灯室卧孤如怨别，月阶簪草似临行。高墉撼铎思巴栈，老木嗥风念野营。殊忆好僧招不及，夜来仓卒鏁严城。
百蛮降伏委三秦，锦里风回岁已新。渠滥水泉花巷湿，日销冰雪柳营春。何年道胜苏群物，尽室天涯是旅人。焚却蜀书宜不读，武侯无可律余身。
伯牙琴绝岂求知，往往情牵自有诗。垅月正当寒食夜，春阴初过海棠时。耽书未必酬良相，断酒唯堪作老师。多病不任衣更薄，东风台上莫相吹。
床上新诗诏草和，栏边清酒落花多。闲消白日舍人宿，梦觉紫薇山鸟过。春刻几分添禁漏，夏桐初叶满庭柯。风骚委地苦无主，此事圣君终若何。
清如冰雪重如山，百辟严趋礼绝攀。强虏外闻应丧胆，平人相见尽开颜。朝廷有道青春好，门馆无私白日闲。致却垂衣更何事，几多诗句咏关关。
南宫环雉隔嚣尘，况值清斋宿大臣。城绝鼓钟更点后，雨凉烟树月华新。檐前漱晓穹苍碧，庭下眠秋沆瀣津。闻说务闲心更静，此时忧国合求人。
独寻春色上高台，三月皇州驾未回。几处松筠烧后死，谁家桃李乱中开。奸邪用法原非法，唱和求才不是才。自古浮云蔽白日，洗天风雨几时来。
恶怜风景极交亲，每恨年年作瘦人。卧晚不曾抛好夜，情多唯欲哭残春。阴成杏叶才通日，雨著杨花已污尘。无限后期知有在，只愁烦作总戎身。
才入东郊便太康，自听何暮岂龚黄。晴村透日桑榆影，晓露湿秋禾黍香。十万旌旗移巨镇，几多𫐐𫐄负孤庄。时人欲识征东将，看取欃枪落太荒。
呜呜吹角贰师营，落日身闲笑傲行。尽觉文章尊万事，却嫌官职剩双旌。终休未拟降低屈，忽遇还须致太平。频上水楼谁会我，泗滨浮磬是同声。
伤禽栖后意犹惊，偶向黐竿脱此生。身外不思簪组事，耳中唯要管弦声。耽吟乍可妨时务，浅饮无因致宿酲。秦客莫嘲瓜戍远，水风潇洒是彭城。
都人层立似山丘，坐啸将军拥棹游。遶郭烟波浮泗水，一船丝竹载凉州。城中睹望皆丹雘，旗里惊飞尽白鸥。儒将不须夸郄縠，未闻诗句解风流。
柳营茅土倦麤材，因向山家乞翠栽。清露便教终夜滴，好风疑是故园来。栏边匠去朱犹湿，溉后虫浮穴暗开。他日会应威凤至，莫辞公府受尘埃。
征东留滞一年年，又向军前遇火前。画出鹢舟宜祓禊，镂成鸡卵有秋千。澄明烟水孤城立，狼藉风花落日眠。赖指清和樱笋熟，不然愁杀暮春天。
新晴天状湿融融，徐国滩声上下洪。极目澄鲜无限景，入怀轻好可怜风。身防潦倒师彭祖，妓拥登临愧谢公。谁致此楼潜惠我，万家残照在河东。
南荣轩槛接城𬮱，适罢祈农此访春。九九已从南至尽，芊芊初傍北篱新。池中水是前秋雨，陌上风惊自古尘。欲召罗敷倾一盏，乘闲言语不容人。
南朝才子尚途穷，毕竟应须问叶公。书剑伴身离泗上，雪风吹面立船中。家园枣熟归圭窦，会府槐疏试射弓。相顾日偏留不得，夜深聊欲一杯同。
颖水川中枕水台，当时难别此重来。舟沈土岸生新草，诗映纱笼有薄埃。事系兴亡人少到，地当今古我迟回。残阳照树明于旭，犹向池边把酒杯。
三载从戎类系匏，重游全许尚分茅。刘郎别后无遗履，丁令归来有旧巢。冬暖井梧多未落，夜寒窗竹自相敲。纤腰弟子知千恨，笑与扬雄作解嘲。
八年藩翰似侨居，只此谁知报玉除。旧将已成三仆射，老身犹是六尚书。时丁厚讟终无咎，道致中兴尚有馀。为问春风谁是主，空催弱柳拟何如。
洛州良牧帅瓯闽，曾是西垣作谏臣。红斾已胜前尹正，尺书犹带旧丝纶。秋来海有幽都雁，船到城添外国人。行过小藩应大笑，只知夸近不知贫。
羡君归去五峰前，往往星河实见仙。麦垅夏枯成废地，枣枝秋赤近高天。山泉饮犊流多变，村酒经蚕味可怜。曾约道门终老住，步虚声里寄闲眠。
一字新声一颗珠，转喉疑是击珊瑚。听时坐部音中有，唱后樱花叶里无。汉浦蔑闻虚解佩，临邛焉用枉当垆。谁人得向青楼宿，便是仙郎不是夫。
绿毛钗动小相思，一唱南轩日午时。慢靸轻裾行欲近，待调诸曲起来迟。筵停匕箸无非听，吻带宫商尽是词。为问倾城年几许，更胜琼树是琼枝。
林下天书起遁逃，不堪移疾入尘劳。黄河近岸阴风急，仙掌临关旭日高。行野众喧闻雁发，宿亭孤寂有狼嗥。荀家位极兼禅理，应笑埋轮著所操。
关雎憔悴一儒生，忽把鱼须事圣明。贫得俸钱还乍喜，晚登朝序却无荣。前年坐蜀同樽俎，此日边淮独斾旌。班列道孤君不见，曲江春暖共僧行。
三省推贤两掖才，关东深许稍迟回。舟浮汝水通淮去，雨出嵩峰到郡来。投札转京忧不远，枉缄经虏喜初开。西楼一望知无极，更与何人把酒杯。
鹿原阴面浐州湄，坐觉林泉逼梦思。闲景院开花落后，湿香风好雨来时。邻惊麦野闻雏雉，别创茅亭住老师。备足好中还有阙，许昌军里李陵诗。
阁临偏险寺当山，独坐西城笑满颜。四野有歌行路乐，五营无战射堂闲。鼙和调角秋空外，砧办征衣落照间。方拟杀身酬圣主，敢于高处恋乡关。
命与才违岂自由，我身何负我身愁。临生白发方监郡，遥耻青衣懒上楼。过客闷嫌疏妓乐，小儿憨爱□貔貅。闲吟一寄清朝侣，未必淮阴不拜侯。
一寝闲身万事空，任天教作假文翁。旗穿岛树孤舟上，家在山亭每日中。叠果盘飧丹橘地，若花床席早梅风。佳期说尽君应笑，刘表尊前且不同。
将迎须学返抽身，合致蹉跎敢效颦。性静拟归无上士，迹疏常负有情人。终凭二顷谋婚嫁，谬著千篇断斧斤。闻说旧交贤且达，欲弹章甫自羞贫。
天际归舟浩荡中，我关王泽道何穷。未为时彦徒经国，尚有边兵耻佐戎。酿黍气香村欲社，斫桑春尽野无风。年来断定知休处，一树繁花一亩宫。
囊中书是居山写，海畔家贫乞食还。吾子莫愁登第晚，古人惟爱贱游闲。舟行散适江亭上，郡宴歌吟蜡烛间。从此乐章休叙战，汉兵无阵亦无蛮。
残阳终日望栖贤，归路携家得访禅。世缺一来应薄命，雨留三宿是前缘。诗题不忍离岩下，屐齿难忘在水边。猿鸟可知僧可会，此心常似有香烟。
远树平川半夕阳，锦城遥辨立危墙。闲思胜事多遗恨，却悔公心是谩忙。灌口阙寻惭远客，峨嵋乖约负支郎。灵龛一望终何得，谬有人情满蜀乡。
北客推车指蜀门，干阳知已近临坤。从辞府郭常回首，欲别封疆更感恩。援寡圣朝难望阙，暑催蚕麦得归村。雷公解𣃁冲天气，白日何辜遣戴盆。
风雷一罢思何清，江水依然浩浩声。飞鸟旋生啼鸟在，后人常似古人情。将来道路终须达，过去山川实不平。闲想更逢知旧否，馆前杨柳种初成。
江涛千叠阁千层，衔尾相随尽室登。稠树蔽山闻杜宇，午烟薰日食嘉陵。频题石上程多破，暂歇泉边起不能。如此幸非名利切，益州来日合携僧。
三年西蜀去如沈，西县西来出万岑。树石向闻清汉浪，水风初见绿萍阴。平郊不爱行增气，好井无疑漱入心。从此渐知光景异，锦都回首尽愁吟。
万滴相随万响兼，路尘天产尽旁霑。源从颢气何因绝，派助前溪岂觉添。豪客每来清夏葛，愁人才见认愁檐。嘉名已极终难称，别是风流不是帘。
十驿褒斜到处慵，眼前常似接灵踪。江遥旋入旁来水，山豁犹藏向后峰。鸟径恶时应立虎，畬田闲日自烧松。行吟却笑公车役，夜发星驰半不逢。
鄂相顷题应好池，题云万竹与千棃。我来已变当初地，前过应无继此诗。敢叹临行殊旧境，惟愁后事劣今时。闲吟四壁堪搔首，频见青𬞟白鹭鸶。
池馆通秦槛向衢，旧闻佳赏此踟蹰。清凉不散亭犹在，事力何销舫已无。钓客坐风临岛屿，牧牛当雨食菰蒲。西川吟吏偏思葺，只恐归寻水亦枯。
羽人仙籍冠浮丘，欲作酂侯且蜀侯。导骑已多行剑阁，亲军全到近绵州。文翁劝学人应恋，魏绛和戎戍自休。唯有夜樽懽莫厌，庙堂他日少闲游。
轻轻须重不须轻，众木难成独早成。柔性定胜刚性立，一枝还引万枝生。天锺和气元无力，时遇风光别有情。谁道少逢知己用，将军因此建雄名。
去年零落暮春时，泪湿红笺怨别离。常恐便随巫峡散，何因重有武陵期。传情每向馨香得，不语还应彼此知。欲就栏边安枕席，夜深闲共说相思。
牡丹愁为牡丹饥，自惜多情欲瘦羸。浓艳冷香初盖后，好风干雨正开时。吟蜂遍坐无闲蘂，醉客曾偷有折枝。京国别来谁占玩，此花光景属吾诗。
偶背雕笼与我违，四方端伫竟忘归。谁家白日云间见，何处沧洲雨里飞。曾啄稻粱残粒在，旧翘泥潦半踪稀。凭人转觉多相误，尽道皤然作令威。
华表翘风未可期，变丁投卫两堪疑。应缘失路防人损，空有归心最我知。但见空笼抛夕月，若何无树宿荒陂。不然直道高空外，白水青山属腊师。
瑞羽奇姿踉跄形，称为仙驭过清冥。何年厚禄曾居卫，几世前身本姓丁。幸有远云兼远水，莫临华表望华亭。劳君赠我清歌侣，将去田园夜坐听。
临风高视耸奇形，渡海冲天想尽经。因得羽仪来合浦，便无魂梦去华亭。春飞见境乘桴切，夜唳闻时醉枕醒。南守欲知多少重，抚毛千万唤丁丁。
偶有功名正俗才，灵禽何事降瑶台。天仙黼黻毛应是，宫后屏帏尾忽开。曾处嶂中真雾隐，每过庭下似春来。佳人为我和衫拍，遣作傞傞送一杯。
轻毛叠雪翅开霜，红觜能深练尾长。名应玉符朝北阙，色柔金性瑞西方。不忧云路填河远，为对天颜送喜忙。从此定知栖息处，月宫琼树是仙乡。
两串春团敌夜光，名题天柱印维扬。偷嫌曼倩桃无味，捣觉嫦娥药不香。惜恐被分缘利市，尽应难觅为供堂。麤官寄与真抛却，赖有诗情合得尝。
诗源何代失澄清，处处狂波污后生。常感道孤吟有泪，却缘风坏语无情。难甘恶少欺韩信，枉被诸侯杀祢衡。纵到缑山也无益，四方联络尽蛙声。
河擘双流岛在中，岛中亭上正南空。蒲根旧浸临关道，沙色遥飞傍苑风。晴见树卑知岳大，晚闻车乱觉桥通。无穷胜事应须宿，霜白蒹葭月在东。
鲁儒相悟欲成空，学尽文章不见功。官自掖垣飘海上，镇从随岸入山中。尝遭火发瞿云宅，争得天如老氏弓。何意杜陵怀宝客，也随迷路出关东。
海竭山移岁月深，分明齐得世人心。颜回徒恨少成古，彭祖何曾老至今。须向道中平贵贱，还从限内任浮沈。他年免似骊山鬼，信有蓬莱不可寻。
乌鹊桥成上界通，千秋灵会此宵同。云收喜气星楼晓，香拂轻尘玉殿空。翠辇不行青草路，金銮徒候白榆风。彩盘花阁无穷意，只在游丝一缕中。
水绿山青春日长，政成因暇泛回塘。初移柳岸笙歌合，欲过𬞟洲罗绮香。共济已惊依玉树，随流还许醉金觞。一声画角严城暮，云雨分时满路光。
偶向东湖更向东，数声鸡犬翠微中。遥知杨柳是门处，似隔芙蓉无路通。樵客出来山带雨，渔舟过去水生风。物情多与闲相称，所恨求安计不同。
坐爱风尘日已西，功成得与化工齐。巧分孤岛思何远，欲似五湖心易迷。渐有野禽来试水，又怜春草自侵堤。那堪更到芙蓉拆，晚夕香联桃李蹊。
物态人心渐渺茫，十年徒学钓沧浪。老将何面还吾土，梦有惊魂在楚乡。自是一身嫌苟合，谁怜今日欲佯狂。无名无位却无事，醉落乌纱卧夕阳。
数口飘零身未回，梦魂遥断越王台。家书欲寄雁飞远，客恨正深秋又来。风解绿杨三署冷，月当银汉四山开。茫茫归路在何处，砧杵一声心已摧。
冲戛瑶琼得至音，数篇清越应南金。都由苦思无休日，已证前贤不到心。风入寒松声自古，水归沧海意皆深。欲知字字惊神鬼，一气秋时试夜吟。
天仗拥门希授钺，重臣入梦岂安金。江河定后威风在，社稷危来寄托深。扶病暂将弓试力，感恩重与剑论心。明妃若遇英雄世，青冢何由怨陆沈。
桐上知音日下身，道光谁不仰清尘。偶来水馆逢为客，旧熟诗名似故人。永日空惊沧海阔，何年重见白头新。权门要路应行遍，闲伴山夫一夜贫。
五云深处有真仙，岁月催多却少年。入郭不知今世事，卖丹犹觅古时钱。闲寻白鹿眠瑶草，暗摘红桃去洞天。时向人间深夜坐，鬼神长在药囊边。
道帔轻裾三岛云，绿髯长占镜中春。高风已驾祥鸾驭，浮世休惊野马尘。过海独辞王母面，度关谁识老聃身。儒生也爱长生术，不见人间大笑人。
地上江河天上乌，百年流转只须臾。平生闲过日将日，欲老始知吾负吾。似豹一班时或有，如龟三顾岂全无。古来晚达人何限，莫笑空枝犹望苏。
不教荣乐损天机，愿逐鸾皇次第飞。明月满时开道帔，俗尘飘处脱儒衣。只携仙籍还金洞，便与时流隔翠微。空有缄题报亲爱，一千年后始西归。
三闾一去湘山老，烟水悠悠痛古今。青史已书殷鉴在，词人劳咏楚江深。竹移低影潜贞节，月入中流洗恨心。再引离骚见微旨，肯教渔父会升沈。
买得龙媒越水𣸣，轻桃细杏色初分。秋归未过阳关日，夜魄忽销阴塞云。吴练已知随影没，朔风犹想带嘶闻。临轩振策休惆怅，坐致烟霄只在君。
浮云凄惨日微明，沈痛将军负罪名。白昼叫阍无近戚，缟衣饮气只门生。佳人暗泣填宫泪，厩马连嘶换主声。六合茫茫皆汉土，此身无处哭田横。
树色川光向晚晴，旧曾游处事分明。鼠穿月榭荆榛合，草掩花园畦垅平。迹陷黄沙仍未寤，罪标青简竟何名。伤心谷口东流水，犹喷当时寒玉声。
鸟啼莺语思何穷，一世荣华一梦中。李固有冤藏蠹简，邓攸无子续清风。文章高韵传流水，丝管遗音托草虫。春月不知人事改，闲垂光影照洿宫。
桃蹊李径尽荒凉，访旧寻新益自伤。虽有衣衾藏李固，终无表疏雪王章。羁魂尚觉霜风冷，朽骨徒惊月桂香。天爵竟为人爵悮，谁能高叫问苍苍。
新荆棘路旧衡门，又驻高车会一尊。寒骨未沾新雨露，春风不长败兰荪。丹诚岂分埋幽壤，白日终希照覆盆。珍重昔年金谷友，共来泉际话幽魂。
圣代澄清雨露均，独怀惆怅出咸秦。承明未荐相如赋，故国犹惭季子贫。御苑钟声临远水，都门树色背行尘。一从此地曾携手，益羡江头桃李春。
曾传达士心中印，额有圆珠七尺身。挂锡十年栖蜀水，浮杯今日渡漳滨。一千龙象随高步，万里香华结胜因。拟欲事师为弟子，不知将法付何人。
文场三化鲁儒生，三十馀年振重名。曾忝木鸡夸羽翼，又陪金马入蓬瀛。虽欣月桂居先折，更羡春兰最后荣。欲到龙门看风雨，关防不许暂离营。
秋祠灵岳奉尊罍，风过深林古柏开。莲掌月高珪币列，金天雨露鬼神陪。质明三献虽终礼，祈寿千年别上杯。岂是琐才能祀事，洪农太守主张来。
关河豁静晓云开，承诏秋祠太守来。山霁莲花添翠黛，路阴桐叶少尘埃。朱轓入庙威仪肃，玉佩升坛步武回。往岁今朝几时事，谢君非重我非才。
乱山青翠郡城东，爽节凭高一望通。交友会时丝管合，羽觞飞处笑言同。金英耀彩晴云外，玉树凝霜暮雨中。高咏已劳潘岳思，醉欢惭道自车公。
由来梁雁与冥鸿，不合翩翩向碧空。寒谷谩劳邹氏律，长天独遇宋都风。此时泣玉情虽异，他日衔环事亦同。二月春光正摇荡，无因得醉杏园中。
渡江旌斾动鱼龙，令节开筵上碧峰。翡翠巢低岩桂小，茱萸房湿露香浓。白云郊外无尘事，黄菊筵中尽醉容。好是谢公高兴处，夕阳归骑出疏松。
秦云蜀浪两堪愁，尔养晨昏我远游。千里客心难寄梦，两行乡泪为君流。早驱风雨知龙圣，饿食鱼𫚥觉虎羞。袖里镆铘光似水，丈夫不合等闲休。
朱轩迥压碧烟州，昔岁贤王是胜游。山簇剑峰朝阙远，水如巴字遶城流。人间物象分千里，天上笙歌醉五侯。今日登临无限意，同霑惠化自销愁。
越王曾牧剑南州，因向城隅建此楼。横玉远开千峤雪，暗雷下听一江流。画檐先弄朝阳色，朱槛低临众木秋。徒学仲宣聊四望，且将词赋好依刘。
金乌长飞玉兔走，青鬓长青古无有。秦娥十六语如弦，未解贪花惜杨柳。吴鱼岭雁无消息，水誓兰情别来久。劝君年少莫游春，煖风迟日浓于酒。
商山驿路几经过，未到仙娥见谢娥。红锦机头抛皓腕，绿云鬟下送横波。佯嗔阿母留宾客，暗为王孙换绮罗。碧涧门前一条水，岂知平地有天河。
竞持飘忽意何穷，为盛为衰半不同。偃草喜逢新雨后，鸣条愁听晓霜中。凉飞玉管来秦甸，暗袅花枝入楚宫。莫见东风便无定，满帆还有济川功。
深惹离情霭落晖，如车如盖早依依。山头触石应常在，天际从龙自不归。莫向隙窗笼夜月，好来仙洞湿行衣。春风淡荡无心后，见说襄王梦亦稀。
长随圣泽堕尧天，濯遍幽兰叶叶鲜。才喜轻尘销陌上，已愁新月到堦前。文腾要地成非久，珠缀秋荷偶得圆。几处花枝抱离恨，晓风残月正澘然。
应是行云未拟归，变成春态媚晴晖。深如绮色斜分阁，碎似花光散满衣。天际欲销重惨淡，镜中闲照正依稀。晓来何处低临水，无限鸳鸯妒不飞。
颍上新亭瞰一川，几重旧址敞幽关。寒声北下当轩水，翠影西来扑槛山。远目静随孤鹤去，高情常共白云闲。知君久负巢由志，早晚相忘寂寞间。
曾经伯乐识长鸣，不似龙行不敢行。金埒未登嘶若是，盐车犹驾瘦何惊。难逢王济知音癖，欲就燕昭买骏名。早晚飞黄引同皂，碧云天上作鸾鸣。
赵国林亭二百年，绿苔如毯葛如烟。闲期竹色摇霜看，醉惜松声枕月眠。出树圭峰寒压坐，入篱沙濑碧流天。明知富贵非身物，莫为金章堕地仙。
桃时杏日不争浓，叶帐阴成始放红。晓艳远分金掌露，暮香深惹玉堂风。名移兰杜千年后，贵擅笙歌百醉中。如梦如仙忽零落，暮霞何处绿屏空。
阴云拂地散丝轻，长得为霖济物名。夜浦涨归天堑阔，春风洒入御沟平。轩车几处归频湿，罗绮何人去欲生。不及流他荷叶上，似珠无数转分明。
秋草河兰起阵云，凉州唯向管弦闻。豺狼毳幕三千帐，貔虎金戈十万军。候骑北来惊有说，戍楼西望悔为文。昭阳亦待平安火，谁握旌旗不见勋。
朱紫联辉照日新，芳菲全属断金人。华筵重处宗盟地，白雪飞时郢曲春。仙府色饶攀桂侣，莲花光让握兰身。自怜亦是膺门客，吟想恩荣气益振。
贺兰山下果园成，塞北江南旧有名。水木万家朱户暗，弓刀千队铁衣鸣。心源落落堪为将，胆气堂堂合用兵。却使六番诸子弟，马前不信是书生。
交亲荣饯洛城空，秉钺戎装上将同。星使自天丹诏下，雕鞍照地数程中。马嘶静谷声偏响，斾映晴山色更红。到后定知人易化，满街棠树有遗风。
岩翠凌云出迥然，岧嶤万丈倚秋天。暮风飘送当轩色，晓雾斜飞入槛烟。帘卷倚屏双影聚，镜开朱户九条悬。画图何必家家有，自有画图来目前。
青骢聚送谪仙人，南国荣亲不及君。椰子味从今日近，鹧鸪声向旧山闻。孤猿夜叫三湘月，匹马时侵五岭云。想到故乡应腊过，药栏犹有异花薰。
一百五日又欲来，梨花梅花参差开。行人自笑不归去，瘦马独吟真可哀。杏酪渐香邻舍粥，榆烟将变旧炉灰。画桥春煖清歌夜，肯信愁肠日九回。
烟花零落过清明，异国光阴老客情。云梦夕阳愁里色，洞庭春浪坐来声。天边一与旧山别，江上几看芳草生。独倚阑干意难写，暮笳呜咽调孤城。
翠烟如钿柳如环，晴倚南楼独看山。江国草花三月暮，帝城尘梦一年间。虚舟尚叹萦难解，飞鸟空惭倦未还。何似不羁詹父伴，睡烟歌月老潺潺。
绿杨如发雨如烟，立马危桥独唤船。山口断云迷旧路，渡头芳草忆前年。身随远道徒悲梗，诗卖明时不直钱。归去楚台还有计，钓船春雨日高眠。
含情含怨一枝枝，斜压渔家短短篱。惹袖尚馀香半日，向人如诉雨多时。初开偏称雕梁画，未落先愁玉笛吹。行客见来无去意，解帆烟浦为题诗。
茱萸冷吹溪口香，菊花倒遶山脚黄。家山去此强百里，弟妹待我醉重阳。风健旱鸿高晓景，露清圆碧照秋光。莫看时节年年好，暗送搔头逐手霜。
骨肉萍蓬各天末，十度附书九不达。孤台冷眼无来人，楚水秦天莽空阔。翔雁横秋过洞庭，西风落日浪峥嵘。三年音信凝颦外，一曲哀歌白发生。
雷奔电逝三千儿，彩舟画檝射初晖。喧江雷鼓鳞甲动，三十六龙衔浪飞。灵均昔日投湘死，千古沈魂在湘水。绿草斜烟日暮时，笛声幽远愁江鬼。
清明别后雨晴时，极浦空颦一望眉。湖畔春山烟黯黯，云中远树黑离离。依微水戍闻疏鼓，掩映河桥见酒旗。风暖草长愁自醉，行吟无处寄相思。
山连楚越复吴秦，蓬梗何年是住身。黄叶黄花古城路，秋风秋雨别家人。冰霜想度商于冻，桂玉愁居帝里贫。十口系心抛不得，每回回首即长颦。
翻覆升沈百岁中，前途一半已成空。浮生暂寄梦中梦，世事如闻风里风。修竹万竿资阒寂，古书千卷要穷通。一壶浊酒暄和景，谁会陶然失马翁。
鸣皋山水似麻源，谢监东还忆故园。海峤烟霞轻逸翰，洛川花木待回轩。宦情薄去诗千首，世事闲来酒一尊。明日中书见颜范，始应通籍入金门。
锦鳞衔饵出清涟，暖日江亭动鲙筵。叠雪乱飞消箸底，散丝繁洒拂刀前。太湖浪说朱衣鲋，汉浦休夸缩项鳊。隽味品流知第一，更劳霜橘助芳鲜。
五浊之世尘冥冥，达观栖心于此经。但用须弥藏芥子，安知牛迹笑东溟。生公吐辩真无敌，顾氏传神实有灵。今日净开方丈室，一飞白足到茅亭。
高情帝女慕乘鸾，绀发初簪玉叶冠。秋月无云生碧落，素蕖寒露出清澜。层城烟雾将归远，浮世尘埃久住难。一自箫声飞去后，洞宫深掩碧瑶坛。
一缄垂露到云林，中有孙阳念骥心。万木自凋山不动，百川皆旱海长深。风标想见瑶台鹤，诗韵如闻渌水琴。他日纵陪池上酌，已应难到暝猿吟。
谢公一拜敬亭祠，五马旋归下散丝。不假土龙呈夭矫，自然石燕起参差。预听禾稼如云语，应有空蒙似雾时。已向为霖报消息，颍川征诏是前期。
昔年高接李膺欢，日泛仙舟醉碧澜。诗句乱随青草发，酒肠俱逐洞庭宽。浮生聚散云相似，往事微茫梦一般。今日片帆城下去，秋风回首泪阑干。
湘岸初晴淑景迟，风光正是客愁时。幽花暮落骚人浦，芳草春深帝子祠。往事隔年如过梦，旧游回首谩劳思。烟波自此扁舟去，小酌文园杳未期。
银章朱绂照云骢，六换鱼书惠化崇。瑶树忽倾沧海里，醉乡翻在夜台中。东山妓逐飞花散，北海尊随逝水空。曾是绮罗筵上客，一来长恸向春风。
仙翁归卧翠微岑，一夜西风月峡深。松迳定知芳草合，玉书应念素尘侵。闲云不系东西影，野鹤宁知去住心。兰浦苍苍春欲暮，落花流水怨离琴。
陶君官兴本萧疏，长傍青山碧水居。久向三茅穷艺术，仍传五柳旧琴书。迹同飞鸟栖高树，心似闲云在太虚。自是葛洪求药价，不关梅福恋簪裾。
越水吴山任兴行，五湖云月挂高情。不游都邑称平子，只向江东作步兵。昔岁芳声到童稚，老来佳句遍公卿。如君气力波澜地，留取阴何沈范名。
三年文会许追随，和遍南朝杂体诗。未把彩毫还郭璞，乞留残锦与丘迟。竹斋琴酒欢成梦，水寺烟霞赏对谁。今日秋风满湘浦，秪应搔首咏琼枝。
浮云卷尽看朣胧，直出沧溟上碧空。盈手水光寒不湿，流天素彩静无风。酒花荡漾金尊里，櫂影飘飖玉浪中。川路正长难可越，美人千里思何穷。
丽质仙姿烟逐风，凤皇声断吹台空。多情草色怨还绿，无主杏花春自红。堕珥尚存芳树下，馀香渐减玉堂中。唯应去抱云和管，从此长归阿母宫。
越客南来夸桂麖，良工用意巧缝成。看时共说茱萸皱，著处嫌无鸜鹆鸣。百里奚身悲甚似，五羊皮价敢全轻。日于文苑陪高步，赢得芳尘接武名。
落照苍茫秋草明，鹧鸪啼处远人行。正穿诘曲崎岖路，更听钩辀格磔声。曾泊桂江深岸雨，亦于梅岭阻归程。此时为尔肠千断，乞放今宵白发生。
龙骧伐鼓下长川，直济云涛古庙前。海客敛威惊火斾，天吴收浪避楼船。阴灵向作南溟主，祀典高齐五岳肩。从此华夷封域静，潜熏玉烛奉尧年。
独坐高斋寒拥衾，洞宫台殿窅沈沈。春灯含思静相伴，夜雨滴愁更向深。穷达未知他日事，是非皆到此时心。羁栖摧剪平生志，抱膝时为梁甫吟。
碁局茅亭幽涧滨，竹寒江静远无人。邨梅尚敛风前笑，沙草初偷雪后春。鹏鷃喻中消日月，沧浪歌里放心神。平生自有烟霞志，久欲抛身狎隐沦。
摇落江天欲尽秋，远鸿高送一行愁。音书寂绝秦云外，身世蹉跎楚水头。年貌暗随黄叶去，时情深付碧波流。风凄日冷江湖晚，驻目寒空独倚楼。
一点灯前独坐身，西风初动帝城砧。不胜庾信乡关思，遂作陶潜归去吟。书合乍离情黯黯，彤庭回望肃沈沈。应怜一别瀛洲侣，万里单飞云外深。
长爱沙洲水竹居，暮江春树绿阴初。浪翻新月金波浅，风损轻云玉叶疏。半浦夜歌闻荡桨，一星幽火照叉鱼。二年此处寻佳句，景物常输楚客书。
蓬莱才子即萧郎，彩服青书卜凤皇。玉珮定催红粉色，锦衾应惹翠云香。马穿暮雨荆山远，人宿寒灯郢梦长。领取和鸣好风景，石城花月送归乡。
春山杳杳日迟迟，路入云峰白犬随。两卷素书留贳酒，一柯樵斧坐看棋。蓬莱道士飞霞履，清远仙人寄好诗。自此尘寰音信断，山川风月永相思。
登仙望绝李膺舟，从此青蝇点遂稠。半夜剑吹牛斗动，二年门掩雀罗愁。张仪会展平生舌，韩信那惭跨下羞。他日图勋画麟阁，定呈肝胆始应休。
平生未省梦熊罴，稚女如花坠晓枝。条蔓纵横输葛藟，子孙蕃育羡螽斯。方同王衍钟情切，犹念商瞿有庆迟。负尔五年恩爱泪，眼中惟有涸泉知。
黄昏歌舞促琼筵，银烛台西见小莲。二寸横波回慢水，一双纤手语香弦。桂形浅拂梁家黛，瓜字初分碧玉年。愿托襄王云雨梦，阳台今夜降神仙。
一迳松梢踏石梯，步穷身在白云西。日衔赤浪金车没，天拂沧波翠幕低。高鸟散飞惊大斾，长风万里卷秋鼙。玉钩挂海笙歌合，珠履三千半似泥。
俱来海上叹烟波，君佩银鱼我触罗。蜀国才微甘放荡，专城年少岂蹉跎。应怜旅梦千重思，共怆离心一曲歌。唯有管弦知客意，分明吹出感恩多。
朝䜩华堂暮未休，几人偏得谢公留。风传鼓角霜侵戟，云卷笙歌月上楼。宾馆尽开徐孺榻，客帆空恋李膺舟。谩夸书剑无归处，水远山长步步愁。
年年羞见菊花开，十度悲秋上楚台。半岭残阳衔树落，一行斜雁向人来。行云永绝襄王梦，野水偏伤宋玉怀。丝管阑珊归客尽，黄昏独自咏诗回。
裙拖六幅湘江水，鬓耸巫山一段云。风格只应天上有，歌声岂合世间闻。胸前瑞雪灯斜照，眼底桃花酒半醺。不是相如怜赋客，争教容易见文君。
野花黄叶旧吴宫，六代豪华烛散风。龙虎势衰佳气歇，凤皇名在故台空。市朝迁变秋芜绿，坟冢高低落照红。霸业鼎图人去尽，独来惆怅水云中。
小姑洲北浦云边，二女容华自俨然。野庙向江春寂寂，古碑无字草芊芊。风回日暮吹芳芷，月落山深哭杜鹃。犹似含颦望巡狩，九疑愁断隔湘川。
桂枝攀尽贾家才，霄汉春风棣萼开。世掌纶言传大笔，官分鸿序压霜台。闽山翠卉迎飞斾，越水清纹散落梅。到日池塘春草绿，谢公应梦惠连来。
紫泥飞诏下金銮，列象分明世仰观。北省谏书藏旧草，南宫郎署握新兰。春归凤沼恩波暖，晓入鸳行瑞气寒。偏是此生栖息者，满衣零泪一时干。
朝宗汉水接阳台，唅呀填坑吼作雷。莫见九江平稳去，还从三峡崄巇来。南经梦泽宽浮日，西出岷山劣泛杯。直至沧溟涵贮尽，深沈不动浸昭回。
汗漫东游黄鹤雏，缙云仙子住清都。三元麟凤推高座，六甲风雷閟小壶。日月暗资灵寿药，山河直拟化生符。若为失意居蓬岛，鳌足尘飞桑树枯。
东山夜䜩酒成河，银烛荧煌照绮罗。四面雨声笼笑语，满堂香气泛笙歌。泠泠玉漏初三滴，滟滟金觞已半酡。共向柏台窥雅量，澄陂万顷见天和。
雷焕丰城掘剑池，年深事远迹依稀。泥沙难掩冲天气，风雨终思发匣时。夜电尚摇池底影，秋莲空吐锷边辉。自从星坼中台后，化作双龙去不归。
终南云雨连城阙，去路西江白浪头。滁上郡斋离昨日，鄱阳农事劝今秋。道心生向前朝寺，文思来因静夜楼。借问泊帆干谒者，谁人曾听峡猿愁。
匏革奏冬非独乐，军城未晓启重门。何时却入三台贵，此日空知八座尊。罗绮舞中收雨点，貔貅阃外卷云根。逐迁属吏随宾列，拨櫂扁舟不忘恩。
三年未省闻鸿叫，九月何曾见草枯。寒暑气均思白社，星辰位正忆皇都。苏卿持节终还汉，葛相行师自渡泸。乡味朔山林果别，北归期挂海帆孤。
早蝉孤抱芳槐叶，噪向残阳意度秋。也任一声催我老，堪听两耳畏吟休。得非下第无高韵，须是青山隐白头。若问此心嗟叹否，天人不可怨而尤。
心在潇湘归未期，卷中多是得名诗。高台聊望清秋色，片水堪留白鹭鸶。省宿有时闻急雨，朝回尽日伴禅师。旧文去岁曾将献，蒙与人来说始知。
司马虽然听晓钟，尚犹高枕恣疏慵。请诗僧过三门水，卖药人归五老峰。移舫绿阴深处息，登楼凉夜此时逢。杜陵惆怅临相饯，未寝月前多屐踪。
世难那堪恨旅游，龙钟更是对穷秋。故园千里数行泪，邻杵一声终夜愁。月到寒窗空皓皛，风翻落叶更飕飗。此心不向常人说，倚识平津万户侯。
夏腊今应三十馀，不离树下冢间居。貌堪良匠抽毫写，行称高僧续传书。落涧水声来远远，当空月色自如如。白衣只在青门里，心每相亲迹且疏。
鹭雏相逐出深笼，顶各有丝茎数同。洒石多霜移足冷，隔城远树挂巢空。其如尽在滩声外，何似双飞浦色中。见此池潭卿自凿，清泠太液底潜通。
短褐身披满渍苔，灵溪深处观门开。却从城里移琴去，许到山中寄药来。临水古坛秋醮罢，宿杉幽鸟夜飞回。丹梯愿逐真人上，日夕归心白发催。
此心曾与木兰舟，直到天南潮水头。隔岭篇章来华岳，出关书信过泷流。峰悬驿路残云断，海浸城根老树秋。一夕瘴烟风卷尽，月明初上浪西楼。
疏林荒宅古坡前，久住还因太守怜。渐老更思深处隐，多闲数得上方眠。鼠抛贫屋收田日，雁度寒江拟雪天。身是龙钟应是分，水曹芸阁枉来篇。
曲阳分散会京华，见说三年住海涯。别后解餐蓬蔂子，向前未识牡丹花。偶逢日者教求禄，终傍泉声拟置家。蹋雪携琴相就宿，夜深开户斗牛斜。
二十年中饵茯苓，致书半是老君经。东都旧住商人宅，南国新修道士亭。凿石养蜂休买蜜，坐山秤药不争星。古来隐者多能卜，欲就先生问丙丁。
君立天骄发使车，册文字字著金书。渐通青冢乡山尽，欲达皇情译语初。调角寒城边色动，下霜秋碛雁行疏。旌旗来往几多日，应向途中见岁除。
时当苦热远行人，石壁飞泉溅马身。又到锺陵知务大，还浮湓浦属秋新。早程猿叫云深极，宿馆禽惊叶动频。前者已闻廉使荐，兼言有画静边尘。
诵经千纸得为僧，麈尾持行不拂蝇。古塔月高闻咒水，新坛日午见烧灯。一双童子浇红药，百八真珠贯彩绳。且说近来心里事，仇雠相对似亲朋。
庭树几株阴入户，主人何在客闻蝉。钥开原上高楼锁，瓶汲池东古井泉。趁静野禽曾后到，休吟邻叟始安眠。仙都山水谁能忆，西去风涛书满船。
袈裟影入禁池清，犹忆乡山近赤城。篱落罅间寒蟹过，莓苔石上晚蛩行。期登野阁闲应甚，阻宿山房疾未平。闻说又寻南岳去，无端诗思忽然生。
峰前峰后寺新秋，绝顶高窗见沃洲。人在定中闻蟋蟀，鹤从栖处挂猕猴。山钟夜渡空江水，汀月寒生古石楼。心忆悬帆身未遂，谢公此地昔年游。
魏都城里曾游熟，才子斋中止泊多。去日绿杨垂紫陌，归时白草夹黄河。新诗不觉千回咏，古镜曾经几度磨。惆怅心思滑台北，满杯浓酒与愁和。
归宁髣髴三千里，月向船窗见几宵。野鼠独偷高树果，前山渐见短禾苗。更深栅锁淮波疾，苇动风生雨气遥。重入石头城下寺，南朝杉老未干燋。
纵把书看未省勤，一生生计只长贫。可能在世无成事，不觉离家作老人。中岳深林秋独往，南原多草夜无邻。经年抱疾谁来问，野鸟相过啄木频。
三十年来长在客，两三行泪忽然垂。白衣苍鬓经过懒，赤日朱门偃息迟。花发应耽新熟酒，草颠还写早朝诗。不缘马死西州去，画角堪听是晓吹。
原下相逢便别离，蝉鸣关路使回时。过淮渐有悬帆兴，到越应将坠叶期。城上秋山生菊早，驿西寒渡落潮迟。已曾几遍随旌斾，去谒荒郊大禹祠。
作尉长安始三日，忽思牛渚梦天台。楚山远色独归去，灞水空流相送回。霜覆鹤身松子落，月分萤影石房开。白云多处应频到，寒涧泠泠漱古苔。
江上修持积岁年，滩声未拟住潺湲。誓从五十身披衲，便向三千界坐禅。月峡青城那有滞，天台庐岳岂无缘。昨宵忽梦游沧海，万里波涛在目前。
一别罗浮竟未还，观深廊古院多关。君来几日行虚洞，仙去空坛在远山。胎息存思当黑处，井华悬绠取朝间。弊庐道室虽邻近，自乐冬阳炙背闲。
箭头破帖浑无敌，杖底敲球远有声。马走千蹄朝万乘，地分三郡拥双旌。春风欲尽山花发，晓角初吹客梦惊。不是邢公来镇此，长安西北未能行。
孤策迟回洛水湄，孤禽嘹唳幸人知。嵩岳望中常待我，河梁欲上未题诗。新秋爱月愁多雨，古观逢仙看尽棋。微眇此来将敢问，凤凰何日定归池。
俊鸟还投高处栖，腾身戛戛下云梯。有时透雾凌空去，无事随风入草迷。迅疾月边捎玉兔，迟回日里拂金鸡。不缘毛羽遭零落，焉肯雄心向尔低。
从来多是游山水，省泊禅舟月下涛。初过石桥年尚少，久辞天柱腊应高。青松带雪悬铜锡，白发如霜落铁刀。常恐画工援笔写，身长七尺有眉毫。
清重无过知内制，从前礼绝外庭人。看花在处多随驾，召宴无时不及身。马自赐来骑觉稳，诗缘见彻语长新。应怜独向名场苦，曾十馀年浪过春。
边臣说使朝天子，发语轰然激夏雷。高节羽书期独传，分符绛郡滞长材。啁啾鸟恐鹰鹯起，流散人归父母来。自顾此身无所立，恭谈祖德朵颐开。
满庭花木半新栽，石自平湖远岸来。笋迸邻家还长竹，地经山雨几层苔。井当深夜泉微上，阁入高秋户尽开。行背曲江谁到此，琴书锁著未朝回。
闭户息机搔白首，中庭一树有清阴。年年不改风尘趣，日日转多泉石心。病起望山台上立，觉来听雨烛前吟。庞公相识元和岁，眷分依依直至今。
无穷草树昔谁栽，新起临湖白石台。半岸泥沙孤鹤立，三堂风雨四门开。荷翻团露惊秋近，柳转斜阳过水来。昨夜北楼堪朗咏，虢城初锁月裴回。
玉山突兀压乾坤，出得朱门入戟门。妻是九重天子女，身为一品令公孙。鸳鸯殿里参皇后，龙凤堂前贺至尊。今日澧阳非久驻，伫为霖雨拜新恩。
锦砾潺湲玉溪水，晓来微雨藤花紫。冉冉山鸡红尾长，一声樵斧惊飞起。松刺梳空石差齿，烟香风软人参蕊。阳崖一梦伴云根，仙菌灵芝梦魂里。
莫叹徒劳向宦途，不群气岸有谁如。南陵暂掌仇香印，北阙终行贾谊书。好趁江山寻胜境，莫辞韦杜别幽居。少年跃马同心使，免得诗中道跨驴。
鸣桡轧轧溪溶溶，废绿平烟吴苑东。水清莲媚两相向，镜里见愁愁更红。白马金鞭大堤上，西江日夕多风浪。荷心有露似骊珠，不是真圆亦摇荡。
玉墀暗接昆仑井，井上无人金索冷。画壁阴森九子堂，阶前细月铺花影。绣屏银鸭香蓊蒙，天上梦归花绕丛。宜男漫作后庭草，不似樱桃千子红。
景阳妆罢琼窗暖，欲照澄明香步懒。桥上衣多抱彩云，金鳞不动春塘满。黄印额山轻为尘，翠鳞红穉俱含嚬。桃花百媚如欲语，曾为无双今两身。
腥鲜龙气连清防，花风漾漾吹细光。叠澜不定照天井，倒影荡摇晴翠长。平碧浅春生绿塘，云容雨态连青苍。夜深银汉通柏梁，二十八宿朝玉堂。
太子池南楼百尺，入窗新树疏帘隔。黄金铺首画钩陈，羽葆停幢拂交戟。盘纡阑楯临高台，帐殿临流鸾扇开。早雁惊鸣细波起，映花卤簿龙飞回。
锦雉双飞梅结子，平春远绿窗中起。吴江澹画水连空，三尺屏风隔千里。小苑有门红扇开，天丝舞蝶共徘徊。绮户雕楹长若此，韶光岁岁如归来。
宜城酒熟花覆桥，沙晴绿鸭鸣咬咬。秾桑绕舍麦如尾，幽轧鸣机双燕巢。马声特特荆门道，蛮水扬光色如草。锦荐金炉梦正长，东家咿喔鸡鸣早。
韶光染色如蛾翠，绿湿红鲜水容媚。苏小慵多兰渚闲，融融浦日䴔䴖寐。紫骝蹀躞金衔嘶，岸上扬鞭烟草迷。门外平桥连柳堤，归来晚树黄莺啼。
司马门前火千炬，兰干星斗天将曙。朱网龛𩭹丞相车，晓随叠鼓朝天去。博山镜树香䒠茸，袅袅浮航金画龙。大江敛势避辰极，两阙深严烟翠浓。
春姿暖气昏神沼，李树拳枝紫芽小。玉皇夜入未央宫，长火千条照栖鸟。马过平桥通画堂，虎幡龙戟风飘扬。帘间清唱报寒点，丙舍无人遗烬香。
云母空窗晓烟薄，香昏龙气凝晖阁。霏霏雾雨杏花天，帘外春威著罗幕。曲阑伏槛金麒麟，沙苑芳郊连翠茵。厩马何能啮芳草，路人不敢随流尘。
水客夜骑红鲤鱼，赤鸾双鹤蓬瀛书。轻尘不起雨新霁，万里孤光含碧虚。露魄冠轻见云发，寒丝七炷香泉咽。夜深天碧乱山姿，光碎平波满船月。
锦砾潺湲玉溪水，晓来微雨藤花紫。冉冉山鸡红尾长，一声樵斧惊飞起。松刺梳空石差齿，烟香风软人参蘂。阳崖一梦伴云根，仙菌灵芝梦魂里。
钱唐岸上春如织，淼淼寒潮带睛色。淮南游客马连嘶，碧草迷人归不得。风飘客意如吹烟，纤指殷勤伤雁弦。一曲堂堂红烛筵，长鲸泻酒如飞泉。
百舌问花花不语，低回似恨横塘雨。蜂争粉蘂蝶分香，不似垂杨惜金缕。愿君留得长妖韶，莫逐东风还荡摇。秦女含嚬向烟月，愁红带露空迢迢。
团圆莫作波中月，洁白莫为枝上雪。月随波动碎潾潾，雪似梅花不堪折。李娘十六青丝发，画带双花为君结。门前有路轻别离，唯恐归来旧香灭。
家临长信往来道，乳燕双双拂烟草。油壁车轻金犊肥，流苏帐晓春鸡早。笼中娇鸟暖犹睡，帘外落花闲不扫。衰桃一树近前池，似惜红颜镜中老。
摇摇弱柳黄鹂啼，芳草无情人自迷。日影明灭金色鲤，杏花唼喋青头鸡。微红柰蒂惹蜂粉，洁白芹芽穿燕泥。借问含嚬向何事，昔年曾到武陵溪。
乳窦溅溅通石脉，绿尘愁草春江色。涧花入井水味香，山月当人松影直。仙翁白扇霜鸟翎，拂坛夜读黄庭经。疏香皓齿有馀味，更觉鹤心通杳冥。
路分谿石夹烟丛，十里萧萧古树风。出寺马嘶秋色里，向陵鸦乱夕阳中。竹间泉落山厨静，塔下僧归影殿空。犹有南朝旧碑在，耻将兴废问休公。
十年分散剑关秋，万事皆随锦水流。志气已曾明汉节，功名犹自滞吴钩。雕边认箭寒云重，马上听笳塞草愁。今日逢君倍惆怅，灌婴韩信尽封侯。
晴江如镜月如钩，泛滟苍茫送客愁。夜泪潜生竹枝曲，春潮遥上木兰舟。事随云去身难到，梦逐烟销水自流。昨日欢娱竟何在，一枝梅谢楚江头。
石路无尘竹径开，昔年曾伴戴颙来。窗间半偈闻钟后，松下残棋送客回。帘向玉峰藏夜雪，砌因蓝水长秋苔。白莲社裹如相问，为说游人是姓雷。
百尺青崖三尺坟，微言已绝杳难闻。戴颙今日称居士，支遁他年识领军。暂对杉松如结社，偶同麋鹿自成群。故山弟子空回首，葱岭唯应见宋云。
水玉簪头白角巾，瑶琴寂历拂轻尘。浓阴似帐红薇晚，细雨如烟碧草春。隔竹见笼疑有鹤，卷帘看画静无人。南山自是忘年友，谷口徒称郑子真。
澹然空水对斜晖，曲岛苍茫接翠微。波上马嘶看櫂去，柳边人歇待船归。数丛沙草群鸥散，万顷江田一鹭飞。谁解乘舟寻范蠡，五湖烟水独忘机。
谁言荀羡爱功勋，年少登坛众所闻。曾以能书称内史，又因明易号将军。金沟故事春长在，玉轴遗文火半焚。不学龙骧画山水，醉乡无迹似闲云。
红深绿暗迳相交，抱暖含芳披紫袍。彩索平时墙婉娩，轻球落处晚寥梢。窗中草色妒鸡卵，盘上芹泥憎燕巢。自有玉楼春意在，不能骑马度烟郊。
高谈有伴还成薮，沈醉无期即是乡。已恨流莺欺谢客，更将浮蚁与刘郎。檐前柳色分张绿，窗外花枝借助香。所恨玳筵红烛夜，草玄寥落近回塘。
稻田凫雁满晴沙，钓渚归来一迳斜。门带果林招邑吏，井分蔬圃属邻家。皋原寂历垂禾穗，桑竹参差映豆花。自笑谩怀经济策，不将心事许烟霞。
月榭风亭绕曲池，粉垣回互瓦参差。侵帘片白摇翻影，落镜愁红写倒枝。㶉𫛶刷毛花荡漾，鹭鸶拳足雪离披。山翁醉后如相忆，羽扇清樽我自知。
湖上微风入槛凉，翻翻菱荇满回塘。野船著岸偎春草，水鸟带波飞夕阳。芦叶有声疑雾雨，浪花无际似潇湘。飘然篷艇东归客，尽日相看忆楚乡。
一朝辞满有心期，花发杨园雪压枝。刘尹故人谙往事，谢郎诸弟得新知。金钗醉就胡姬画，玉管闲留洛客吹。记得襄阳耆旧语，不堪风景岘山碑。
微风和暖日鲜明，草色迷人向渭城。吴客卷帘闲不语，楚娥攀树独含情。红垂果蒂樱桃重，黄染花丛蝶粉轻。自恨青楼无近信，不将心事许卿卿。
钓轮形与月轮同，独茧和烟影似空。若向三湘逢雁信，莫辞千里寄渔翁。篷声夜滴松江雨，菱叶秋传镜水风。终日垂钩还有意，尺书多在锦鳞中。
闻说萧郎逐逝川，伯牙因此绝清弦。柳边犹忆青骢影，坟上俄生碧草烟。箧里诗书疑谢后，梦中风貌似潘前。他时若到相寻处，碧树红楼自宛然。
晋朝名辈此离群，想对浓阴去住分。题处尚寻王内史，画时应是顾将军。长廊夜静声疑雨，古殿秋深影胜云。一下南台到人世，晓泉清籁更难闻。
纵得步兵无绿蚁，不缘句漏有丹砂。殷勤为报同袍友，我亦无心似海槎。春服照尘连草色，夜船闻雨滴芦花。梅仙自是青云客，莫羡相如却到家。
雨涨西塘金堤斜，碧草芊芊晴吐芽。野岸明媚山芍药，水田叫噪官虾蟆。镜中有浪动菱蔓，陌上无风飘柳花。何事轻桡句溪客，绿萍方好不归家。
绿塘漾漾烟蒙蒙，张翰此来情不穷。雪羽䙰褷立倒影，金鳞拨剌跳晴空。风翻荷叶一向白，雨湿蓼花千穗红。心羡夕阳波上客，片时归梦钓船中。
人间鹓鹭杳难从，独恨金扉直九重。万象晚归仁寿镜，百花春隔景阳钟。紫微芒动词初出，红烛香残诰未封。每过朱门爱庭树，一枝何日许相容。
西园一曲艳阳歌，扰扰车尘负薜萝。自欲放怀犹未得，不知经世竟如何。夜闻猛雨判花尽，寒恋重衾觉梦多。钓渚别来应更好，春风还为起微波。
斜掩朱门花外钟，晓莺时节好相逢。窗间桃蘂宿妆在，雨后牡丹春睡浓。苏小风姿迷下蔡，马卿才调似临邛。谁怜芳草生三径，参佐桥西陆士龙。
穆满曾为物外游，六龙经此暂淹留。返魂无验青烟灭，埋血空生碧草愁。香辇却归长乐殿，晓钟还下景阳楼。甘泉不复重相见，谁道文成是故侯。
积润初销碧草新，凤阳晴日带雕轮。风飘弱柳平桥晚，雪点寒梅小苑春。屏上楼台陈后主，镜中金翠李夫人。花房透露红珠落，蛱蝶双飞护粉尘。
忆昔狂童犯顺年，玉虬闲暇出甘泉。宗臣欲舞千钧剑，追骑犹观七宝鞭。星背紫垣终埽地，日归黄道却当天。至今南顿诸耆旧，犹指榛芜作弄田。
弱柳千条杏一枝，半含春雨半垂丝。景阳寒井人难到，长乐晨钟鸟自知。花影至今通博望，树名从此号相思。分明十二楼前月，不向西陵照盛姬。
杨柳千条拂面丝，绿烟金穗不胜吹。香随静婉歌尘起，影伴娇娆舞袖垂。羌管一声何处曲，流莺百啭最高枝。千门九陌花如雪，飞过宫墙两自知。
柳不成丝草带烟，海槎东去鹤归天。愁肠断处春何限，病眼开时月正圆。花若有情还怅望，水应无事莫潺湲。终知此恨销难尽，辜负南华第一篇。
曾道逍遥第一篇，尔来无处不恬然。便同南郭能忘象，兼笑东林学坐禅。人事转新花烂熳，客程依旧水潺湲。若教犹作当时意，应有垂丝在鬓边。
月出西南露气秋，绮罗河汉在斜沟。杨家绣作鸳鸯幔，张氏金为翡翠钩。香烛有花妨宿燕，画屏无睡待牵牛。万家砧杵三篙水，一夕横塘似旧游。
曲巷斜临一水间，小门终日不开关。红珠斗帐樱桃熟，金尾屏风孔雀闲。云髻几迷芳草蝶，额黄无限夕阳山。与君便是鸳鸯侣，休向人间觅往还。
十载归来鬓未凋，玳簪珠履见常僚。岂关名利分荣路，自有才华作庆霄。鸟影参差经上苑，骑声断续过中桥。夕阳亭畔山如画，应念田歌正寂寥。
翠羽花冠碧树鸡，未明先向短墙啼。窗间谢女青蛾敛，门外萧郎白马嘶。星汉渐移庭竹影，露珠犹缀野花迷。景阳宫里钟初动，不语垂鞭上柳堤。
曾于青史见遗文，今日飘蓬过古坟。词客有灵应识我，霸才无主始怜君。石麟埋没藏春草，铜雀荒凉对暮云。莫怪临风倍惆怅，欲将书剑学从军。
皎镜方塘菡萏秋，此来重见采莲舟。谁能不逐当年乐，还恐添成异日愁。红艳影多风袅袅，碧空云断水悠悠。檐前依旧青山色，尽日无人独上楼。
苍莽寒空远色愁，呜呜戍角上高楼。吴姬怨思吹双管，燕客悲歌别五侯。千里关山边草暮，一星烽火朔云秋。夜来霜重西风起，陇水无声冻不流。
却逐严光向若耶，钓轮菱櫂寄年华。三秋梅雨愁枫叶，一夜篷舟宿苇花。不见水云应有梦，偶随鸥鹭便成家。白𬞟风起楼船暮，江燕双双五两斜。
昔年曾识范安成，松竹风姿鹤性情。西掖曙河横漏响，北山秋月照江声。乘舟觅吏经舆县，为酒求官得步兵。千顷水流通故墅，至今留得谢公名。
昔年曽识谢宣城，松竹风姿鹤性情。唯向旧山留月色，偶逢秋涧似琴声。乘舟觅吏经舆县，为酒求官得步兵。玉柄寂寥谭客散，却寻池阁泪纵横。
鹊归燕去两悠悠，青琐西南月似钩。天上岁时星右转，世间离别水东流。金风入树千门夜，银汉横空万象秋。苏小横塘通桂檝，未应清浅隔牵牛。
玄晏先生已白头，不随鹓鹭狎群鸥。元卿谢免开三径，平仲朝归卧一裘。醉后独知殷甲子，病来犹作晋春秋。沧浪未濯尘缨在，野水无情处处流。
冲尚犹来出范围，肯将经世作风徽。三台位缺严陵卧，百战功高范蠡归。自欲一鸣惊鹤寝，不应孤愤学牛衣。西州未有看棋暇，涧户何由得掩扉。
几年辛苦与君同，得丧悲欢尽是空。犹喜故人先折桂，自怜羁客尚飘蓬。三春月照千山道，十日花开一夜风。知有杏园无路入，马前惆怅满枝红。
露浓烟重草萋萋，树映阑干柳拂堤。一院落花无客醉，五更残月有莺啼。芳筵想像情难尽，故榭荒凉路已迷。惆怅羸骖往来惯，每经门巷亦长嘶。
一别黔巫似断弦，故交东去更凄然。心游目送三千里，雨散云飞二十年。发迹岂劳天上桂，属词还得幕中莲。相思休话长安远，江月随人处处圆。
珠箔金钩对彩桥，昔年于此见娇娆。香灯怅望飞琼鬓，凉月殷勤碧玉箫。屏倚故窗山六扇，柳垂寒砌露千条。坏墙经雨苍苔遍，拾得当时旧翠翘。
紫气氤氲捧半岩，莲峰仙掌共巉巉。庙前晚色连寒水，天外斜阳带远帆。百二关山扶玉座，五千文字閟瑶缄。自怜金骨无人识，知有飞龟在石函。
铁马云雕久绝尘，柳阴高压汉营春。天晴杀气屯关右，夜半妖星照渭滨。下国卧龙空误主，中原逐鹿不因人。象床锦帐无言语，从此谯周是老臣。
月缺花残莫怆然，花须终发月终圆。更能何事销芳念，亦有浓华委逝川。一曲艳歌留婉转，九原春草妒婵娟。王孙莫学多情客，自古多情损少年。
龙砂铁马犯烟尘，迹近群鸥意倍亲。风卷蓬根屯戊己，月移松影守庚申。韬钤岂足为经济，岩壑何尝是隐沦。心许故人知此意，古来知者竟谁人。
谢傅林亭暑气微，山丘零落閟音徽。东山终为苍生起，南浦虚言白首归。池凤已传春水浴，渚禽犹带夕阳飞。悠然到此忘情处，一日何妨有万几。
赤墀高阁自从容，玉女窗扉报曙钟。日丽九门青锁闼，雨晴双阙翠微峰。毫端蕙露滋仙草，琴上薰风入禁松。荀令凤池春婉娩，好将馀润变鱼龙。
博山香重欲成云，锦段机丝妒鄂君。粉蝶团飞花转影，彩鸳双泳水生纹。青楼二月春将半，碧瓦千家日未曛。见说杨朱无限泪，岂能空为路岐分。
羡君东去见残梅，唯有王孙独未回。吴苑夕阳明古堞，越宫春草上高台。波生野水雁初下，风满驿楼潮欲来。试逐渔舟看雪浪，几多江燕荇花开。
一剑乘时帝业成，沛中乡里到咸京。寰区已作皇居贵，风月犹含白社情。泗水旧亭春草遍，千门遗瓦古苔生。至今留得离家恨，鸡犬相闻落照明。
地形盘屈带河流，景气澄明是胜游。十里晓鸡关树暗，一行寒雁陇云愁。片时无事溪泉好，尽日凝眸岳色秋。麈尾角巾应旷望，更嗟芳霭隔秦楼。
曾向金扉玉砌来，百花鲜湿隔尘埃。披香殿下樱桃熟，结绮楼前芍药开。朱鹭已随新卤簿，黄鹂犹湿旧池台。世间刚有东流水，一送恩波更不回。
倚阑愁立独徘徊，欲赋惭非宋玉才。满座山光摇剑戟，绕城波色动楼台。鸟飞天外斜阳尽，人过桥心倒影来。添得五湖多少恨，柳花飘荡似寒梅。
疏钟细响乱鸣泉，客省高临似水天。岚翠暗来空觉润，涧茶馀爽不成眠。越僧寒立孤灯外，岳月秋当万木前。张邴宦情何太薄，远公窗外有池莲。
苏武魂销汉使前，古祠高树两茫然。云边雁断胡天月，陇上羊归塞草烟。回日楼台非甲帐，去时冠剑是丁年。茂陵不见封侯印，空向秋波哭逝川。
石路荒凉接野蒿，西风吹马利如刀。小桥连驿杨柳晚，废寺入门禾黍高。鸡犬夕阳喧县市，凫鹥秋水曝城壕。故山有梦不归去，官树陌尘何太劳。
万物鲜华雨乍晴，春寒寂历近清明。残芳荏苒双飞蝶，晓睡朦胧百啭莺。旧侣不归成独酌，故园虽在有谁耕。悠然更起严滩恨，一宿东风蕙草生。
白盖微云一迳深，东峰弟子远相寻。苍苔路熟僧归寺，红叶声干鹿在林。高阁清香生静境，夜堂疏磬发禅心。自从紫桂岩前别，不见南能直至今。
含嚬不语坐持颐，天远楼高宋玉悲。湖上残棋人散后，岳阳微雨鸟来迟。早梅犹得回歌扇，春水还应理钓丝。独有袁宏正憔悴，一樽惆怅落花时。
白鸟梳翎立岸莎，藻花菱刺泛微波。烟光似带侵垂柳，露点如珠落卷荷。楚水晓凉催客早，杜陵秋思傍蝉多。镏公不信归心切，听取江楼一曲歌。
遗业荒凉近故都，门前堤路枕平湖。绿杨阴里千家月，红藕香中万点珠。此地别来双鬓改，几时归去片帆孤。他年犹拟金貂换，寄语黄公旧酒垆。
花深桥转水潺潺，甪里先生自闭关。看竹已知行处好，望云空得暂时闲。谁言有策堪经世，自是无钱可买山。一局残棋千点雨，绿萍池上暮方还。
白石青崖世界分，卷帘孤坐对氛氲。林间禅室春深雪，潭上龙堂夜半云。落月苍凉登阁在，晓钟摇荡隔江闻。西山旧是经行地，愿漱寒缾逐领军。
槲叶萧萧带苇风，寺前归客别支公。三秋岸雪花初白，一夜林霜叶尽红。山叠楚天云压塞，浪遥吴苑水连空。悠然旅榜频回首，无复松窗半偈同。
荒鸡夜唱战尘深，五鼓雕舆过上林。才信倾城是真语，直教涂地始甘心。两重秦苑成千里，一炷胡香抵万金。曼倩死来无绝艺，后人谁肯惜青禽。
黄花红树谢芳蹊，宫殿参差黛𪩘西。诗合晓窗藏雪岭，画堂秋水接蓝溪。松飘晚吹𪭢金铎，竹荫寒苔上石梯。妙迹奇名竟何在，下方烟暝草萋萋。
一水悠悠隔渭城，渭城风物近柴荆。寒蛩乍响催机杼，旅雁初来忆弟兄。自为林泉牵晓梦，不关砧杵报秋声。子虚何处堪消渴，试向文园问长卿。
九枝灯在琐窗空，希逸无聊恨不同。晓梦未离金夹膝，早寒先到石屏风。遗簪可惜三秋白，蜡烛犹残一寸红。应卷𫚥帘看皓齿，镜中惆怅见梧桐。
汉庭文采有相如，天子通宵爱子虚。把钓看棋高兴尽，焚香起草宦情疏。楚山重叠当归路，溪月分明到直庐。江雨潇潇帆一片，此行谁道为鲈鱼。
缥帙无尘满画廊，锺山弟子静焚香。惠能未肯传心法，张湛徒劳与眼方。风飏檀烟销篆印，日移松影过禅床。客儿自有翻经处，江上秋来蕙草荒。
往年江海别元卿，家近山阳古郡城。莲浦香中离席散，柳堤风里钓船横。星霜荏苒无音信，烟水微茫变姓名。菰黍正肥鱼正美，五侯门下负平生。
七里滩声舜庙前，杏花初盛草芊芊。绿昏晴气春风岸，红漾轻纶野水天。不为伤离成极望，更因行乐惜流年。一瓢无事麛裘暖，手弄溪波坐钓船。
水漾晴红压叠波，晓来金粉覆庭莎。裁成艳思偏应巧，分得春光最数多。欲绽似含双靥笑，正繁疑有一声歌。华堂客散帘垂地，想凭阑干敛翠蛾。
疾眼逢春四壁空，夜来山雪破东风。未知王母千年熟，且共刘郎一笑同。已落又开横晚翠，似无如有带朝红。僧虔蜡炬高三尺，莫惜连宵照露丛。
红花初绽雪花繁，重叠高低满小园。正见盛时犹怅望，岂堪开处已缤翻。情为世累诗千首，醉是吾乡酒一樽。杳杳艳歌春日午，出墙何处隔朱门。
春秋罢注直铜龙，旧宅嘉莲照水红。两处龟巢清露里，一时鱼跃翠茎东。同心表瑞荀池上，半面分妆乐镜中。应为临川多丽句，故持重艳向西风。
露圆霞赤数千枝，银笼谁家寄所思。秦苑飞禽谙熟早，杜陵游客恨来迟。空看翠幄成阴日，不见红珠满树时。尽日徘徊浓影下，祗应重作钓鱼期。
蒿棘深春卫国门，九年于此盗乾坤。两行密疏倾天下，一夜阴谋达至尊。肉视具僚忘匕箸，气吞同列削寒温。当时谁是承恩者，肯有馀波达鬼邨。
势欲凌云威触天，权倾诸夏力排山。三年骥尾有人附，一日龙须无路攀。画合不开梁燕去，朱门罢埽乳鸦还。千岩万壑应惆怅，流水斜倾出武关。
云雨轩悬莺语新，一篇佳句占阳春。银黄年少偏欺酒，金紫风流不让人。连璧座中斜日满，贯珠歌里落花频。莫辞倒载吟归去，看欲东山又吐茵。
野烧原空尽荻灰，吴王此地有楼台。千年事往人何在，半夜月明潮自来。白鸟影从江树没，清猿声入楚云哀。停车日晚荐𬞟藻，风静寒塘花正开。
此地曾经翠辇过，浮云流水竟如何。香销南国美人尽，怨入东风芳草多。残柳宫前空露叶，夕阳川上浩烟波。行人遥起广陵思，古渡月明闻棹歌。
独泛扁舟映绿杨，嘉陵江水色苍苍。行看芳草故乡远，坐对落花春日长。曲岸危樯移渡影，暮天栖鸟入山光。今来谁识东归意，把酒闲吟思洛阳。
启户清风枕簟幽，虫丝吹落挂帘钩。蝉吟高树雨初霁，人忆故乡山正秋。浩渺蒹葭连夕照，萧疏杨柳隔沙洲。空将方寸荷知己，身寄烟萝恩未酬。
清洛平分两岸沙，沙边水色近人家。隋朝古陌铜驼柳，石氏荒原金谷花。庭叶霜浓悲远客，宫城日晚度寒鸦。未成归计关河阻，空望白云乡路赊。
不避驱羸道路长，青山同喜惜年光。灯前话旧堦草夜，月下醉吟谿树霜。落叶已经寒烧尽，衡门犹对古城荒。此身未遂归休计，一半生涯寄岳阳。
古木苍苔坠几层，行人一望旅情增。太行山下黄河水，铜雀台西武帝陵。风入蒹葭秋色动，雨馀杨柳暮烟凝。野花似泣红妆泪，寒露满枝枝不胜。
昔时霸业何萧索，古木唯多鸟雀声。芳草自生宫殿处，牧童谁识帝王城。残春杨柳长川迥，落日蒹葭远水平。一望青山便惆怅，西陵无主月空明。
静室遥临伊水东，寂寥谁与此身同。禹门山色度寒磬，萧寺竹声来晚风。僧宿石龛残雪在，雁归沙渚夕阳空。偶将心地问高士，坐指浮生一梦中。
衡门无事闭苍苔，篱下萧疏野菊开。半夜秋风江色动，满山寒叶雨声来。雁飞关塞霜初落，书寄乡闾人未回。独坐高窗此时节，一弹瑶瑟自成哀。
远渚蒹葭覆绿苔，姑苏南望思裴徊。空江独树楚山背，暮雨一舟吴苑来。人度深秋风叶落，鸟飞残照水烟开。寒潮欲上泛萍藻，寄荐三闾情自哀。
黄帝修真万国朝，鼎成龙驾上丹霄。天风乍起鹤声远，海雾渐深龙节遥。仙界日长青鸟度，御衣香散紫霞飘。唯留古迹寒原在，碧水苍苍空寂寥。
海上生涯一钓舟，偶因名利事淹留。旅涂谁见客青眼，故国几多人白头。霁色满川明水驿，蝉声落日隐城楼。如何未尽此行役，西入潼关云木秋。
一望江城思有馀，遥分野迳入樵渔。青山经雨菊花尽，白鸟下滩芦叶疏。静听潮声寒木杪，远看风色暮帆舒。秋期又涉潼关路，不得年年向此居。
孤馆门开对碧岑，竹窗灯下听猿吟。巴山夜雨别离梦，秦塞旧山迢遰心。满地莓苔生近水，几株杨柳自成阴。空思知己隔云岭，乡路独归春草深。
寂寥珠翠想遗声，门掩烟微水殿清。拂曙紫霞生古壁，何年绛节下层城。鹤归辽海春光晚，花落闲堦夕雨晴。武帝无名在仙籍，玉坛星月夜空明。
二远相知是昔年，此身长寄礼香烟。绿芜风晚水边寺，清磬月高林下禅。台殿虚窗山翠入，梧桐疏叶露光悬。西峰话别又须去，终日关山在马前。
汉将边方背辘轳，受降城北是单于。黄河晚冻雪风急，野火远烧山木枯。偷号甲兵冲塞色，衔枚战马踏寒芜。蛾眉一没空留怨，青冢月明啼夜乌。
独步危梯入杳冥，天风潇洒拂檐楹。禹门烟树正春色，少室云屏向晚晴。花落院深清禁闭，水分川阔绿芜平。琐窗朱槛同仙界，半夜缑山有鹤声。
猿鸟无声昼掩扉，寒原隔水到人稀。云晴古木月初上，雪满空庭鹤未归。药囿地连山色近，樵家路入树烟微。栖迟惯得沧浪思，云阁还应梦钓矶。
蝉噪秋风满古堤，荻花寒渡思萋萋。潮声归海鸟初下，草色连江人自迷。碧落晴分平楚外，青山晚出穆陵西。此来一见垂纶者，却忆旧居明月溪。
及第新春选胜游，杏园初宴曲江头。紫毫粉壁题仙籍，柳色箫声拂御楼。霁景露光明远岸，晚空山翠坠芳洲。归时不省花间醉，绮陌香车似水流。
萧寺楼台对夕阴，淡烟疏磬散空林。风生寒渚白𬞟动，霜落秋山黄叶深。云尽独看晴塞雁，月明遥听远村砧。相思不见又经岁，坐向松窗弹玉琴。
中秋朗月静天河，乌鹊南飞客恨多。寒色满窗明枕簟，清光凝露拂烟萝。桂枝斜汉流灵魄，𬞟叶微风动细波。此夜空亭闻木落，蒹葭霜碛雁初过。
萧寺春风正落花，淹留数宿惠休家。碧空云尽磬声远，清夜月高窗影斜。白日闲吟为道侣，青山遥指是生涯。微微一点寒灯在，乡梦不成闻曙鸦。
回看云岭思茫茫，几处关河隔汶阳。书信经年乡国远，弟兄无力海田荒。天高霜月砧声苦，风满寒林木叶黄。终日路岐归未得，秋来空羡雁成行。
丹阙侵霄壮复危，排空霞影动檐扉。城连伊水禹门近，烟隔上阳宫树微。天敛暮云残雨歇，路穿春草一僧归。此来闲望更何有，无限清风生客衣。
苔径萦回景渐分，翛然空界静埃氛。一声疏磬过寒水，半壁危楼隐白云。雪下石龛僧在定，日西山木鸟成群。几来吟啸立朱槛，风起天香处处闻。
久绝音书隔塞尘，路岐谁与子相亲。愁中独坐秦城夜，别后几经吴苑春。湘岸风来吹绿绮，海门潮上没青𬞟。空劳两地望明月，多感断蓬千里身。
森森古木列岩隈，迥压寒原霁色开。云雨只从山上起，风雷多向庙中来。三江入海声长在，双鹤啼天影未回。花落空庭春昼晚，石床松殿满青苔。
麻姑此地炼神丹，寂寞烟霞古灶残。一自仙娥归碧落，几年春雨洗红兰。帆飞震泽秋江远，雨过陵阳晚树寒。山顶白云千万片，时闻鸾鹤下仙坛。
杨花漠漠暗长堤，春尽人愁鸟又啼。鬓髪近来生处白，家园几向梦中迷。霏微远树荒郊外，牢落空城夕照西。唯有年光堪自惜，不胜烟草日萋萋。
山叠云重一径幽，苍苔古石濑清流。出岩树色见来静，落涧泉声长自秋。远入虚明思白帝，寒生浩景想沧洲。如何地近东西路，马足车轮不暂留。
六代兴衰曾此地，西风露泣白𬞟花。烟波浩渺空亡国，杨柳萧条有几家。楚塞秋光晴入树，浙江残雨晚生霞。凄凉处处渔樵路，鸟去人归山影斜。
真趣淡然居物外，忘机多是隐天台。停灯深夜看仙箓，拂石高秋坐钓台。卖药故人湘水别，入檐栖鸟旧山来。无因朝市知名姓，地僻衡门对岳开。
别开池馆背山阴，近得幽奇物外心。竹色拂云连岳寺，泉声带雨出谿林。一庭杨柳春光暖，三迳烟萝晚翠深。自是功成闲剑履，西斋长卧对瑶琴。
砧杵寥寥秋色长，遶枝寒鹊客情伤。关山云尽九秋月，门柳叶凋三径霜。近日每思归少室，故人遥忆隔潇湘。如何节候变容髪，明镜一看愁异常。
十二岚峰挂夕晖，庙门深闭雾烟微。天高木落楚人思，山迥月残神女归。触石晴云凝翠鬓，度江寒雨湿罗衣。婵娟似恨襄王梦，猿叫断岩秋藓稀。
吴苑荒凉故国名，吴山月上照江明。残春碧树自留影，半夜子规何处声。芦叶长侵洲渚暗，𬞟花开尽水烟平。经过此地千年恨，荏苒东风露色清。
秋看庭树换风烟，兄弟飘零寄海边。客计倦行分陕路，家贫休种汶阳田。云低远塞鸣寒雁，雨歇空山噪暮蝉。落叶虫丝满窗户，秋堂独坐思悠然。
静者多依猿鸟丛，衡门野色四郊通。天开宿雾海生日，水泛落花山有风。回望一巢悬木末，独寻危石坐岩中。看书饮酒馀无事，自乐樵渔狎钓翁。
疏柳高槐古巷通，月明西照上阳宫。一声边雁塞门雪，几处远砧河汉风。独榻闲眠移岳影，寒窗幽思度烟空。孤吟此夕惊秋晚，落叶残花树色中。
白浪连空极渺漫，孤舟此夜泊中滩。岳阳秋霁寺钟远，渡口月明渔火残。绿绮韵高湘女怨，青葭色映水禽寒。乡遥楚国生归思，欲曙山光上木兰。
浩气含真玉片辉，著书精义入玄微。洛阳紫陌几曾醉，少室白云时一归。松雪月高唯鹤宿，烟岚秋霁到人稀。知君济世有长策，莫问沧浪隐钓矶。
上国栖迟岁欲终，此情多寄寂寥中。钟传半夜旅人馆，鸦叫一声疏树风。古巷月高山色静，寒芜霜落灞原空。今来唯问心期事，独望青云路未通。
玉辇西归已至今，古原风景自沈沈。御沟流水长芳草，宫树落花空夕阴。胡蝶翅翻残露滴，子规声尽野烟深。路人不记当年事，台殿寂寥山影侵。
闲上高楼时一望，绿芜寒野静中分。人行直路入秦树，雁截斜阳背塞云。渭水自流汀岛色，汉陵空长石苔纹。秋风高柳出危叶，独听蝉声日欲曛。
玄髪辞家事远游，春风归雁一声愁。花开忽忆故山树，月上自登临水楼。浩浩晴原人独去，依依春草水分流。秦川楚塞烟波隔，怨别路岐何日休。
共惜年华未立名，路岐终日轸羁情。青春半是往来尽，白发多因离别生。楚岸帆开云树映，吴门月上水烟清。东归自有故山约，花落石床苔藓平。
登原过水访相如，竹坞莎庭似故居。空塞山当清昼晚，古槐人继绿阴馀。休弹瑟韵伤离思，已有蝉声报夏初。醉唱劳歌翻自叹，钓船渔浦梦难疏。
音容一别近三年，往事空思意浩然。匹马东西何处客，孤城杨柳晚来蝉。路长草色秋山绿，川阔晴光远水连。不见故人劳梦寐，独吟风月过南燕。
巾舃同时下翠微，旧游因话事多违。南朝古寺几僧在，西岭空林唯鸟归。莎径晚烟凝竹坞，石池春色染苔衣。此时相见又相别，即是关河朔雁飞。
西园杨柳暗惊秋，宝瑟朱弦结远愁。霜落雁声来紫塞，月明人梦在青楼。蕙心迢遰湘云暮，兰思萦回楚水流。锦字织成添别恨，关河万里路悠悠。
上国相逢尘满襟，倾杯一话昔年心。荒台共望秋山立，古寺多同雪夜吟。风度重城宫漏尽，月明高柳禁烟深。终期白日青云路，休感鬓毛霜雪侵。
峡路谁知倦此情，往来多是半年程。孤吟洛苑逢春尽，几向秦城见月明。高柳断烟侵岳影，古堤斜日背滩声。东归海上有馀业，牢落田园荒草平。
因思人事事无穷，几度经过感此中。山色不移楼殿尽，石台依旧水云空。唯馀芳草滴春露，时有残花落晚风。杨柳覆滩清濑响，暮天沙鸟自西东。
几到青门未立名，芳时多负故乡情。雨馀秦苑绿芜合，春尽灞原白发生。每见山泉长属意，终期身事在归耕。𬞟花覆水曲谿暮，独坐钓舟歌月明。
尘室寒窗我独看，别来人事几凋残。昼空萧寺一僧去，雪满巴山孤客寒。落叶堕巢禽自出，苍苔封砌竹成竿。碧云迢遰长江远，向夕苦吟归思难。
何时止此幽栖处，独掩衡门长绿苔。临水静闻灵鹤语，隔原时有至人来。五湖仙岛几年别，九转药炉深夜开。谁识无机养真性，醉眠松石枕空杯。
一日不曾离此处，风吹疏牖夕云晴。气凌霜色剑光动，吟对雪华诗韵清。高木宿禽来远岳，古原残雨隔重城。西斋瑶瑟自为侣，门掩半春苔藓生。
珠翠香销鸳瓦堕，神仙曾向此中游。青楼月色桂花冷，碧落箫声云叶愁。杳杳蓬莱人不见，苍苍苔藓路空留。一从凤去千年后，迢遰岐山水石秋。
白云深处葺茅庐，退隐衡门与俗疏。一洞晓烟留水上，满庭春露落花初。闲看竹屿吟新月，特酌山醪读古书。穷达尽为身外事，浩然元气乐樵渔。
沐髪清斋宿洞宫，桂花松韵满岩风。紫霞晓色秋山霁，碧落寒光霜月空。华表鹤声天外迥，蓬莱仙界海门通。冥心一悟虚无理，寂寞玄珠象罔中。
子建东归恨思长，飘飖神女步池塘。云鬟高动水宫影，珠翠乍摇沙露光。心寄碧沈空婉恋，梦残春色自悠扬。停车绮陌傍杨柳，片月青楼落未央。
一顾恩深荷道安，独垂双泪下层峦。飞鸣北雁塞云暮，摇落西风关树寒。春谷终期吹羽翼，萍身不定逐波澜。裴徊偏起旧枝恋，半夜独吟孤烛残。
石壁苍苔翠霭浓，驱车商洛想遗踪。天高猿叫向山月，露下鹤声来庙松。叶堕阴岩疏薜荔，池经秋雨老芙蓉。雪髯仙侣何深隐，千古寂寥云水重。
西上秦原见未央，山岚川色晚苍苍。云楼欲动入清渭，鸳瓦如飞出绿杨。舞席歌尘空岁月，宫花春草满池塘。香风吹落天人语，彩凤五云朝汉皇。
寝庙徒悲剑与冠，翠华龙驭杳漫漫。原分山势入空塞，地匝松阴出晚寒。上界鼎成云缥缈，西陵舞罢泪阑干。那堪独立斜阳里，碧落秋光烟树残。
金界时来一访僧，天香飘翠琐窗凝。碧池静照寒松影，清昼深悬古殿灯。晚景风蝉催节候，高空云鸟度轩层。尘机消尽话玄理，暮磬出林疏韵澄。
一点青山翠色危，云岩不掩与星期。海门烟树潮归后，江面山楼月照时。独鹤唳空秋露下，高僧入定夜猿知。萧疏水木清钟梵，颢气寒光动石池。
北去西游春未半，蜀山云雪入诗情。青萝拂水花流影，翠霭隔岩猿有声。日出空江分远浪，鸟归高木认孤城。心期万里无劳倦，古石苍苔峡路清。
一境新开雉堞西，绿苔微径露凄凄。高轩夜静竹声远，曲岸春深杨柳低。山霁月明常此醉，草芳花暗省曾迷。即随凤诏归清列，几忆风花梦小溪。
罗帐香微冷锦裀，歌声永绝想梁尘。萧郎独宿落花夜，谢女不归明月春。青鸟罢传相寄字，碧江无复采莲人。满庭芳草坐成恨，迢遰蓬莱入梦频。
几到西林清净境，层台高视有无间。寒光远动天边水，碧影出空烟外山。苔点落花微萼在，叶藏幽鸟碎声闲。旷然多慊登楼意，永日重门深掩关。
南浦蒹葭疏雨后，寂寥横笛怨江楼。思飘明月浪花白，声入碧云枫叶秋。河汉夜阑孤雁度，潇湘水阔二妃愁。髪寒衣湿曲初罢，露色河光生钓舟。
漠漠杨花灞岸飞，几回倾酒话东归。九衢春尽生乡梦，千里尘多满客衣。流水雨馀芳草合，空山月晚白云微。金门自有西来约，莫待萤光照竹扉。
烟岚晚入湿旌旗，高槛风清醉未归。夹路野花迎马首，出林山鸟向人飞。一谿寒水涵清浅，几处晴云度翠微。自是谢公心近得，登楼望月思依依。
自怜生计事悠悠，浩渺沧浪一钓舟。千里梦归清洛近，三年官罢杜陵秋。山连绝塞浑无色，水到平沙几处流。白露黄花岁时晚，不堪霜鬓镜前愁。
郭南山寺雨初晴，上界寻僧竹里行。半壁楼台秋月过，一川烟水夕阳平。苔封石室云含润，露滴松枝鹤有声。木叶萧萧动归思，西风画角汉东城。
古寺萧条偶宿期，更深霜压竹枝低。长天月影高窗过，疏树寒鸦半夜啼。池水竭来龙已去，老松枯处鹤犹栖。伤心可惜从前事，寥落朱廊堕粉泥。
秋尽郊原情自哀，菊花寂寞晚仍开。高风疏叶带霜落，一雁寒声背水来。荒垒几年经战后，故山终日望书回。归途休问从前事，独唱劳歌醉数杯。
苔色轻尘锁洞房，乱鸦群鸽集残阳。青山空出禁城日，黄叶自飞宫树霜。御路几年香辇去，天津终日水声长。此时独立意难尽，正值西风砧杵凉。
此来多愧食鱼心，东阁将辞强一吟。羸马客程秋草合，晚蝉关树古槐深。风生野渡河声急，雁过寒原岳势侵。对酒相看自无语，几多离思入瑶琴。
欲辞松月恋知音，去住多同羁鸟心。秋尽书窗惊白发，晚冲霜叶下青岑。大河风急寒声远，高岭云开夕影深。别后寂寥无限意，野花门路草虫吟。
晚出关河绿野平，依依云树动乡情。残春花尽黄莺语，远客愁多白发生。野水乱流临古驿，断烟凝处近孤城。东西未遂归田计，海上青山久废耕。
云飞天末水空流，省与师同别异州。庭树蝉声初入夏，石床苔色几经秋。灯微静室生乡思，月上严城话旅游。自喜他年接巾舃，沧浪地近虎溪头。
碧落风微月正明，霜毛似怨有离情。莓苔石冷想孤立，杨柳叶疏闻转清。空夜露残惊堕羽，辽天秋晚忆归程。凤凰楼阁知犹恋，终逐烟霞上玉京。
散漫黄埃满北原，折碑横路碾苔痕。空山夜月来松影，荒冢春风变木根。漠漠兔丝罗古庙，翩翩丹旐过孤村。白杨落日悲风起，萧索寒巢鸟独奔。
经过此地无穷事，一望凄然感废兴。渭水故都秦二世，咸原秋草汉诸陵。天空绝塞闻边雁，叶尽孤村见夜灯。风景苍苍多少恨，寒山半出白云层。
人生行止在知己，远佐诸侯重所依。绿绶便当身是贵，青霄休怨志相违。晚云辽水疏残雨，寒角边城怨落晖。此去黄金台上客，相思应羡雁南归。
禁漏初停兰省开，列仙名目上清来。飞鸣晓日莺声远，变化春风鹤影回。广陌万人生喜色，曲江千树发寒梅。青云已是酬恩处，莫惜芳时醉酒杯。
南泛孤舟景自饶，蒹葭汀浦晚萧萧。秋风汉水旅愁起，寒木楚山归思遥。独夜猿声和落叶，晴江月色带回潮。故园新过重阳节，黄菊满篱应未凋。
雨馀虚馆竹阴清，独坐书窗轸旅情。芳草衡门无马迹，古槐深巷有蝉声。夕阳云尽嵩峰出，远岸烟消洛水平。今夜南原赏佳景，月高风定苦吟生。
行经阙里自堪伤，曾叹东流逝水长。萝蔓几凋荒陇树，莓苔多处古宫墙。三千弟子标青史，万代先生号素王。萧索风高洙泗上，秋山明月夜苍苍。
年光自感益蹉跎，岐路东西竟若何。窗外雨来山色近，海边秋至雁声多。思乡每读登楼赋，对月空吟叩角歌。迢遰旧山伊水畔，破斋荒径闭烟萝。
汶阳离思水无穷，去住情深梦寐中。岁晚虫鸣寒露草，日西蝉噪古槐风。川分远岳秋光静，云尽遥天霁色空。对酒不能伤此别，尺书凭雁往来通。
客舍经时益苦吟，洞庭犹忆在前林。青山残月有归梦，碧落片云生远心。谿路烟开江月出，草堂门掩海涛深。因君话旧起愁思，隔水数声何处砧。
寥落霜空木叶稀，初行郊野思依依。秋深频忆故乡事，日暮独寻荒径归。山影暗随云水动，钟声潜入远烟微。娟娟唯有西林月，不惜清光照竹扉。
太行关路战尘收，白日思乡别沃州。薄暮焚香临野烧，清晨漱齿涉寒流。谿边残垒空云木，山上孤城对驿楼。此去寂寥寻旧迹，苍苔满径竹斋秋。
中流欲暮见湘烟，苇岸无穷接楚田。去雁远冲云梦雪，离人独上洞庭船。风波尽日依山转，星汉通霄向水连。零落梅花过残腊，故园归醉及新年。
高寺上方无不见，天涯行客思迢迢。西江帆挂东风急，夏口城衔楚塞遥。沙渚渔归多湿网，桑林蚕后尽空条。感时叹物寻僧话，惟向禅心得寂寥。
槐欲成阴分袂时，君期十日复金扉。槐今落叶已将尽，君向远乡犹未归。化石早曾闻节妇，沈湘何必独灵妃。须知此意同生死，不学他人空寄衣。
庭前树尽手中栽，先后花分几番开。巢鸟恋雏惊不起，野人思酒去还来。自抛官与青山近，谁讶身为白发催。门外寻常行乐处，重重履迹在莓苔。
长遇豪家不敢过，此身谁与取高科。故园久绝书来后，南国空看雁去多。中夜永怀听叠漏，先秋归梦涉层波。愁人白发自生早，我独少年能几何。
去岁曾游帝里春，杏花开过各离秦。偶先托质逢知己，独未还家作旅人。世上路岐何缭绕，空中光景自逡巡。一回相见一回别，能得几时年少身。
五月倾朝谒紫宸，一朝无分在清尘。含香已去星郎位，衣锦惟思婺女邻。折狱也曾为俗吏，劝农元本是耕人。知将何事酬公道，只养生灵似养身。
防秋戎马恐来奔，诏发将军出雁门。遥领短兵登陇首，独横长剑向河源。悠扬落日黄云动，苍莽阴风白草翻。若纵干戈更深入，应闻收得到昆仑。
天骄发使犯边尘，汉将推功遂夺亲。离乱应无初去貌，死生难有却回身。禁花半老曾攀树，宫女多非旧识人。重上凤楼追故事，几多愁思向青春。
八月瞿塘到底翻，孤舟上得已销魂。幕中职罢犹趋府，阙下官成未谢恩。丹嶂耸空无过鸟，青林覆水有垂猿。感知肺腑终难说，从此辞归便扫门。
圣代为儒可致身，谁知又别五陵春。青门独出空归鸟，紫陌相逢尽醉人。江岛去寻垂钓远，塞山来见举头频。且须共漉边城酒，何必陶家有白纶。
五陵佳气晚氛氲，霸业雄图势自分。秦地山河连楚塞，汉家宫殿入青云。未央树色春中见，长乐钟声月下闻。无那杨华起愁思，满天飘落雪纷纷。
欲窃高仓集御河，翩翩疑渡畏秋波。朱宫晚树侵莺语，画阁香帘夺燕窠。疏影暗栖寒露重，空城饥噪暮烟多。谁令不解高飞去，破宅荒庭有网罗。
霜轻两鬓欲相侵，愁绪无端不可寻。秦女红妆空觅伴，郢郎白雪少知音。长亭古木春光老，太华青烟晚更深。独向灞陵东北望，一封书寄万重心。
春情不断若连环，一夕思归鬓欲斑。壮志未酬三尺剑，故乡空隔万重山。音书断绝干戈后，亲友相逢梦寐间。却羡浮云与飞鸟，因风吹去又吹还。
关门南北杂戎夷，草木秋来即出师。落日风沙长暝早，穷冬雨雪转春迟。山头堠火孤明后，星外行人四绝时。自古边功何不立，汉家中外自相疑。
谁云郎选不由诗，上相怜才积有时。却是龙钟到门晚，终非稽古致身迟。谋将郡印归难遂，读著家书坐欲痴。日望南宫看列宿，迢迢婺女与乡比。
初年三十拜将军，近代英雄独未闻。向国报恩心比石，辞天作镇气凌云。逆风走马貂裘卷，望塞悬弧雁阵分。定拥节麾从此去，安西大破犬戎群。
圣主东忧涨海滨，思移副相倚陶钧。楼台独坐江山月，舟楫先行泽国春。遥想万家开户外，近闻群盗窜诸邻。几时入去调元化，天下同为尧舜人。
广水遥堤利物功，因思太守惠无穷。自从版筑兴农隙，长与耕耘致岁丰。涨接星津流荡漾，宽浮云岫动虚空。想当战国开时有，范蠡扁舟祗此中。
清时选地任贤明，从此观风辍尹京。日月天中辞洛邑，云山江上领宣城。万家闾井俱安寝，千里农桑竟起耕。闻说圣朝同汉代，已愁征入拜公卿。
仙禁何人蹑近踪，孔门先选得真龙。别居云路抛三省，专掌天书在九重。五色毫挥成涣汗，百寮班下独从容。芳年贵盛谁为比，郁郁青青岳顶松。
梅烂荷圆六月天，归帆高背虎丘烟。到时自见成行雁，别处休听满树蝉。卖剑为赊吴市酒，携家犹借洞庭船。待看春榜来江外，名占蓬莱第几仙。
使印星车适旧游，陶潜今日在瀛洲。科条尽晓三千罪，囹圄应空十二州。旧绶有香笼驿马，皇华无暇狎沙鸥。归来重过姑苏郡，莫忘题名在虎丘。
江南水寺中元夜，金粟栏边见月娥。红烛影回仙态近，翠鬟光动看人多。香飘彩殿凝兰麝，露绕轻衣杂绮罗。湘水夜空巫峡远，不知归路欲如何。
虬须憔悴羽林郎，曾入甘泉侍武皇。雕没夜云知御苑，马随仙仗识天香。五湖归去孤舟月，六国平来两鬓霜。唯有桓伊江上笛，卧吹三弄送残阳。
片帆孤客晚夷犹，红蓼花前水驿秋。岁月方惊离别尽，烟波仍驻古今愁。云阴故国山川暮，潮落空江网罟收。还有吴娃旧歌曲，櫂声遥散采菱舟。
江蓠漠漠荇田田，江上云亭霁景鲜。蜀客帆樯背归燕，楚山花木怨啼鹃。春风掩映千门柳，晓色凄凉万井烟。金磬泠泠水南寺，上方僧室翠微连。
高梧一叶坠凉天，宋玉悲秋泪洒然。霜拂楚山频见菊，雨零溪树忽无蝉。虚村暮角催残日，近寺归僧寄野泉。青鬓已缘多病镊，可堪风景促流年。
谢家生日好风烟，柳暖花春二月天。金凤对翘双翡翠，蜀琴初上七丝弦。鸳鸯交颈期千岁，琴瑟谐和愿百年。应恨客程归未得，绿窗江泪冷涓涓。
野人多病门长掩，荒圃重阳菊自开。愁里又闻清笛怨，望中难见白衣来。元瑜正及从军乐，宁戚谁怜叩角哀。红斾纷纷碧江暮，知君醉下望乡台。
白𬞟亭上一阳生，谢朓新裁锦绣成。千嶂雪消溪影渌，几家梅绽海波清。已知鸥鸟长来狎，可许汀洲独有名。多愧龙门重招引，即抛田舍棹舟行。
四朝忧国鬓如丝，龙马精神海鹤姿。天上玉书传诏夜，阵前金甲受降时。曾经庾亮三秋月，下尽羊昙两路碁。惆怅旧堂扃绿野，夕阳无限鸟飞迟。
小隐西斋为客开，翠萝深处遍青苔。林间扫石安碁局，岩下分泉遰酒杯。兰叶露光秋月上，芦花风起夜潮来。湖山遶屋犹嫌浅，欲櫂渔舟近钓台。
桐庐县前洲渚平，桐庐江上晚潮生。莫言独有山川秀，过日仍闻官长清。麦陇虚凉当水店，鲈鱼鲜美称莼羹。王孙客棹残春去，相送河桥羡此行。
村桥西路雪初晴，云暖沙乾马足轻。寒涧渡头芳草色，新梅岭外鹧鸪声。邮亭已送轻车发，山馆谁将候火迎。落日千峰转迢遰，知君回首望高城。
乌鹊桥头双扇开，年年一度过河来。莫嫌天上稀相见，犹胜人间去不回。欲减烟花饶俗世，暂烦烟月掩妆台。别时旧路长清浅，岂肯离情似死灰。
潮落空江洲渚生，知君已上富春亭。尝闻郭邑山多秀，更说官僚眼尽青。离别几宵魂耿耿，相思一座髪星星。仙翁白石高歌调，无复松斋半夜听。
胡兵一动朔方尘，不使銮舆此重巡。清洛但流呜咽水，上阳深锁寂寥春。云收少室初晴雨，柳拂中桥晚渡津。欲问升平无故老，凤楼回首落花频。
碧简朝天章奏频，清宫髣髴降灵真。五龙金角向星斗，三洞玉音愁鬼神。风拂乱灯山磬□，露霑仙杏石坛春。明朝醮罢羽客散，尘土满城空世人。
旧历年光看卷尽，立春何用更相催。江边野店寒无色，竹外孤村坐见梅。山雪乍晴岚翠起，渔家向晚笛声哀。南州近有秦中使，闻道胡兵索战来。
篱落秋归见豆花，竹门当水岸横槎。松斋一雨宜清簟，佛室孤灯对绛纱。尽日抱愁跧似鼠，移时不动懒于虵。西江近有鲈鱼否，张翰扁舟始到家。
绛霄轻霭翊三台，稽阮襟怀管乐才。莲沼昔为王俭府，菊篱今作孟嘉杯。宁知北阙元勋在，却引东山旧客来。自笑吐茵还酩酊，日斜空从绛衣回。
雨湿菰蒲斜日明，茅厨煮茧掉车声。青蛇上竹一种色，黄蝶隔溪无限情。何处樵渔将远饷，故园田土忆春耕。千峰万濑水潏潏，羸马此中愁独行。
碧天凉冷雁来疏，闲望江云思有馀。秋馆池亭荷叶后，野人篱落豆花初。无愁自得仙人术，多病能忘太史书。闻说故园香稻熟，片帆归去就鲈鱼。
关西木落夜霜凝，乌帽闲寻紫阁僧。松迥月光先照鹤，寺寒沟水忽生冰。琤琤晓漏喧秦禁，漠漠秋烟起汉陵。闻说天台旧禅处，石房独有一龛灯。
西岭草堂留不住，独携瓶锡向天台。霜清海寺闻潮至，日宴江船乞食回。华顶夜寒孤月落，石桥秋尽一僧来。灵溪道者相逢处，阴洞泠泠竹室开。
独寻台岭闲游去，岂觉灵溪道里赊。三井应潮通海浪，五峰攒寺落天花。寒潭盥漱铜瓶洁，野店安禅锡杖斜。到日初寻石桥路，莫教云雨湿袈裟。
却到京师事事伤，惠休归寂贾生亡。何人收得文章箧，独我来经苔藓房。一命未霑为逐客，万缘初尽别空王。萧萧竹坞斜阳在，叶覆闲堦雪拥墙。
越鸟青春好颜色，晴轩入户看呫衣。一身金翠画不得，万里山川来者稀。丝竹惯听时独舞，楼台初上欲孤飞。刺桐花谢芳草歇，南国同巢应望归。
乾坤千里水云间，钓艇如萍去复还。楼上北风斜卷席，湖中西日倒衔山。怀沙有恨骚人往，鼓瑟无声帝子闲。何事黄昏尚凝睇，数行烟树接荆蛮。
成纪星郎字义山，适归高壤抱长叹。词林枝叶三春尽，学海波澜一夜干。风雨已吹灯烛灭，姓名长在齿牙寒。只应物外攀琪树，便著霓裳上绛坛。
虚负凌云万丈才，一生襟抱未曾开。鸟啼花落人何在，竹死桐枯凤不来。良马足因无主踠，旧交心为绝弦哀。九泉莫叹三光隔，又送文星入夜台。
翠鬣红衣舞夕晖，水禽情似此禽稀。暂分烟岛犹回首，只渡寒塘亦共飞。映雾乍迷珠殿瓦，逐梭齐上玉人机。采莲无限兰桡女，笑指中流羡尔归。
舞鹤翔鸾俱别离，可怜生死两相随。红丝毳落眠汀处，白雪花成蹙浪时。琴上只闻交颈语，窗前空展共飞诗。何如相见长相对，肯羡人间多所思。
莫道妆成断客肠，粉胸绵手白莲香。烟分顶上三层绿，剑截眸中一寸光。舞胜柳枝腰更软，歌嫌珠贯曲犹长。虽然不似王孙女，解爱临邛卖赋郎。
锦里芬芳少佩兰，风流全占似君难。心迷晓梦窗犹暗，粉落香肌汗未干。两脸夭桃从镜发，一眸春水照人寒。自嗟此地非吾土，不得如花岁岁看。
气吐幽兰出洞房，乐人先问调宫商。声和细管珠才转，曲度沈烟雪更香。公子不随肠万结，离人须落泪千行。巫山唱罢行云过，犹自微尘舞画梁。
红脸初分翠黛愁，锦筵歌板拍清秋。一楼春雪和尘落，午夜寒泉带雨流。座上美人心尽死，尊前旅客泪难收。莫辞更送刘郎酒，百斛明珠异日酬。
千年积雪万年冰，掌上初擎力不胜。南国旧知何处得，北方寒气此中凝。黄昏转烛萤飞沼，白日褰帘水在簪。蕲簟蜀琴相对好，裁诗乞与涤烦襟。
晓祭瑶斋夜扣钟，鳌头风起浪重重。人间直有仙桃种，海上应无肉马踪。赤水梦沈迷象罔，翠华恩断泣芙蓉。不知皇帝三宫驻，始向人间著衮龙。
三山浮海倚蓬瀛，路入真元险尽平。华表千年孤鹤语，人间一梦晚蝉鸣。将龙逐虎神初王，积火焚心气渐清。见说嵩阳有仙客，欲持金简问长生。
数片红霞映夕阳，揽君衣袂更移觞。行人莫叹碧云晚，上国每年春草芳。雪过蓝关寒气薄，雁回湘浦怨声长。应无惆怅沧波远，十二玉楼非我乡。
君山南面浪连天，一客愁心两处悬。身逐片帆归楚泽，魂随流水向秦川。月回浦北千寻雪，树出湖东几点烟。更欲登楼向西望，北风催上洞庭船。
荻花芦叶满溪流，一簇笙歌在水楼。金管曲长人尽醉，玉簪恩重独生愁。女萝力弱难逢地，桐树心孤易感秋。莫怪当欢却惆怅，全家欲上五湖舟。
湘东山水有清辉，袁水词人得意归。几府争驰毛义檄，一乡看侍老莱衣。筵开灞岸临清浅，路去蓝关入翠微。想到宜阳更无事，并将欢庆奉庭闱。
谷口溪声客自伤，那堪呜咽吊残阳。空阶鹤恋丹青影，秋雨苔封白石床。主祭孤儿初学语，无媒旅榇未还乡。门人远赴心丧夜，月满千山旧草堂。
归耕地肺绝尘喧，匣里青萍未报恩。浊酒自怜终日醉，古风时得野人言。鸟啼碧树闲临水，花满青山静掩门。唯有阶前芳草色，年年惆怅忆王孙。
祸稔萧墙终不知，生人力屈尽边陲。赤龙已赴东方暗，黄犬徒怀上蔡悲。面缺崩城山寂寂，土埋冤骨草离离。秋风解怨扶苏死，露泣烟愁红树枝。
阳和潜发荡寒阴，便使川原景象新。入户风泉声沥沥，当轩云岫色沈沈。残云带雨轻飘雪，嫩柳含烟小绽金。虽有眼前诗酒兴，遨游争得称闲心。
洛阳古城秋色多，送君此去心如何。青山欲暮惜别酒，碧草未尽伤离歌。前朝冠带掩金谷，旧游花月经铜驼。行人正苦奈分手，日落远水生微波。
津树萧萧旅馆空，坐看疏叶绕堦红。故乡千里楚云外，归雁一声烟雨中。漳浦病多愁易老，茂陵书在信难通。功名傥遂身无事，终向溪头伴钓翁。
朱紫花前贺故人，兼荣此会颇关身。同年坐上联宾榻，宗姓亭中布锦裀。晴日照旗红灼烁，韶光入队影玢璘。芳菲解助今朝喜，嫩蘂青条满眼新。
剑外绵州第一州，尊前偏喜接君留。歌声婉转添长恨，管色凄凉似到秋。但务欢娱思晓角，独耽云水上高楼。莫言此去难相见，怨别征黄是顺流。
文翁石室有仪形，庠序千秋播德馨。古柏尚留今日翠，高岷犹蔼旧时青。人心未肯抛膻蚁，弟子依前学聚萤。更叹沱江无限水，争流祗愿到沧溟。
宝钗分股合无缘，鱼在深渊日在天。得意紫鸾休舞镜，断踪青鸟罢衔笺。金杯倒覆难收水，玉轸倾攲懒续弦。从此蘼芜山下过，祗应将泪比黄泉。
鸾辞旧伴知何止，凤得新梧想称心。红粉尚存香幕幕，白云将散信沈沈。已休磨琢投泥玉，懒更经营买笑金。愿作山头似人石，丈夫衣上泪痕深。
旧尝游处遍寻看，睹物伤情死一般。买笑楼前花已谢，画眉窗下月空残。云归巫峡音容断，路隔星河去住难。莫道诗成无泪下，泪如泉滴亦须干。
小隐堪忘世上情，可能休梦入重城。池边写字师前辈，座右题铭律后生。吟社客归秦渡晚，醉乡渔去渼陂晴。春来不得山中信，尽日无人傍水行。
为爱君山景最灵，角冠秋礼一坛星。药将鸡犬云间试，琴许鱼龙月下听。自要乘风随羽客，谁同种玉验仙经。烟霞澹泊无人到，唯有渔翁过洞庭。
柳下官资颜子居，闲情入骨若为除。诗成斩将奇难敌，酒熟封侯快未如。只见丝纶终日降，不知功业是谁书。而今共饮醇滋味，消得揶揄势利疏。
无金寄与白头亲，节概犹夸似古人。未出尘埃真落魄，不趋权势正因循。桂攀明月曾观国，蓬转西风却问津。匹马东归羡知己，燕王台上结交新。
官闲马病客深秋，肯学张衡咏四愁。红叶寺多诗景致，白衣人尽酒交游。依违讽刺因行得，澹泊供需不在求。好与高阳结吟社，况无名迹达珠旒。
浮世忙忙蚁子群，莫嗔头上雪纷纷。沈忧万种与千种，行乐十分无一分。越外险巇防俗事，就中拘检信人文。醉乡日月终须觅，去作先生号白云。
人间无限伤心事，不得尊前折一枝。满宫多少承恩者，似有容华妾也无。满身珠翠将何用，唯与豪家拂象床。何人种得西施花，千古春风开不尽。
绣毂寻芳许史家，独将羁事达江沙。十年辛苦一枝桂，二月艳阳千树花。鹏化四溟归碧落，鹤栖三岛接青霞。同袍不得同游玩，今对春风日又斜。
青骨祀吴谁让德，紫华居越亦知名。未闻一剑传唐主，长拥千山护蜀城。斩马威棱应扫荡，截蛟锋刃俟升平。酂侯为国亲箫鼓，堂上神筹更布兵。
褒衣博带满尘埃，独自都堂纳卷回。蓬巷几时闻吉语，棘篱何日免重来。三条烛尽钟初动，九转丹成鼎未开。残月渐低人扰扰，不知谁是谪仙才。
谗谤潜来起百忧，朝承恩宠暮仇雠。火烧白玉非因玷，霜剪红兰不待秋。花落昭阳谁共辇，月明长信独登楼。繁华事逐东流水，团扇悲歌万古愁。
裴回汉月满边州，照尽天涯到陇头。影转银河寰海静，光分玉塞古今愁。笳吹远戍孤烽灭，雁下平沙万里秋。况是故园摇落夜，那堪少妇独登楼。
边声四合殷河流，雨雪飞来遍陇头。铁岭探人迷鸟道，阴山飞将湿貂裘。斜飘旌斾过戎帐，半杂风沙入戍楼。一自塞垣无李蔡，何人为解北门忧。
行路艰难不复歌，故人荣达我蹉跎。双轮晚上铜台雪，一叶春浮瘴海波。自古要津皆若此，方今失路欲如何。君看西汉翟丞相，凤沼朝辞暮雀罗。
紫陌金堤映绮罗，游人处处动离歌。阴移古戍迷芳草，花带残阳落远波。台上少年吹白雪，楼中思妇敛青蛾。殷勤攀折赠行客，此去关山雨雪多。
逃暑迎春复送秋，无非绿蚁满杯浮。百年莫惜千回醉，一盏能消万古愁。几为芳菲眠细草，曾因雨雪上高楼。平生名利关身者，不识狂歌到白头。
渥洼龙种雪霜同，毛骨天生胆气雄。金埒乍调光照地，玉关初别远嘶风。花明锦襜垂杨下，露湿朱缨细草中。一夜羽书催转战，紫髯骑出佩骍弓。
佳晨登赏喜还乡，谢宇开筵晚兴长。满眼黄花初泛酒，隔烟红树欲迎霜。千家门户笙歌发，十里江山白鸟翔。共贺安人丰乐岁，幸陪珠履侍银章。
金榜高悬姓字真，分明折得一枝春。蓬瀛乍接神仙侣，江海回思耕钓人。九万抟扶排羽翼，十年辛苦涉风尘。升平时节逢公道，不觉龙门是崄津。
梵林遗址在松萝，四十年来两度过。滤水东奔彭蠡浪，萍川西注洞庭波。村烟不改居人换，官路无穷行客多。拖紫腰金成底事，凭阑惆怅欲如何。
得意东归过岳阳，桂枝香惹蘂珠香。也知暮雨生巫峡，争奈朝云属楚王。万恨只凭期克手，寸心唯系别离肠。南亭宴罢笙歌散，回首烟波路渺茫。
耻共金英一例开，素芳须待早霜催。绕篱看见成瑶圃，泛酒须迷傍玉杯。映水好将𬞟作伴，犯寒疑与雪为媒。夫君每尚风流事，应为徐妃致此栽。
此去欢荣冠士林，离筵休恨酒杯深。云梯万仞初高步，月桂馀香尚满襟。鸣櫂晓冲苍霭发，落帆寒动白华吟。君家祖德惟清苦，却笑当时问绢心。
汉将临流得铁鞭，鄂侯名字旧雕镌。须为圣代无双物，肯逐将军卧九泉。汗马不侵诛虏血，神功今见补亡篇。时来终荐明君用，莫叹沉埋二百年。
举世谁能与事期，解携多是正欢时。人间不遣有名利，陌上始应无别离。晚渡待船愁立久，乱山投店独行迟。我今漂泊还如此，江剑相逢亦未知。
匝岸青芜掩古苔，面山亭树枕潭开。有时弦管收筵促，无数凫鹥逆浪来。路入龙祠群木老，风惊渔艇一声回。人传郭恽多游此，谁见当初泛玉杯。
数亩池塘近杜陵，秋天寂寞夜云凝。芙蓉叶上三更雨，蟋蟀声中一点灯。迹避险巇翻失路，心归闲澹不因僧。既逢上国陈诗日，长守林泉亦未能。
古原南北旧萧疏，高木风多小雪馀。半夜病吟人寝后，百年闲事酒醒初。频招兄弟同佳节，已有兵戈隔远书。肥马王孙定相笑，不知岐路厌樵渔。
双去双来日已频，只应知我是江人。对欹雪顶思寻水，更振霜翎恐染尘。三楚几时初失侣，五陵何树又栖身。天然不与凡禽类，傍砌听吟性自驯。
东吴远别客西秦，怀旧伤时暗洒巾。满野多成无主冢，防边半是异乡人。山河再阔千馀里，城市曾经一百春。闲与将军议戎事，伊兰犹未绝胡尘。
蹉跎远入犬羊中，荏苒将成白首翁。三楚田园归未得，五原岐路去无穷。天垂大野雕盘草，月落孤城角啸风。难问开元向前事，依稀犹认隗嚣宫。
半生南走复西驰，愁过杨朱罢泣岐。远梦亦羞归海徼，贫游多是滞边陲。胡云不聚风无定，陇路难行栈更危。旦暮唯闻语征战，看看已欲废吟诗。
陇山高共鸟行齐，瞰险盘空甚蹑梯。云势崩腾时向背，水声呜咽若东西。风兼雨气吹人面，石带冰棱碍马蹄。此去秦川无别路，隔崖穷谷却难迷。
天降贤人佐圣时，自然声教满华夷。英明不独中朝仰，清重兼闻外国知。凉夜酒醒多对月，晓庭公退半吟诗。梁城东下虽经战，风俗犹传守旧规。
多朝轩冕冠乾坤，四海皆推圣最尊。楚玉已曾分卞玉，膺门依旧是龙门。筵开乐振高云动，城掩鼙收落日昏。尝念苍生如赤子，九州无处不沾恩。
未领春闱望早清，况联戎阃控强兵。风威遍布江山静，教化高同日月明。九郡竟歌兼煮海，四方皆得共和羹。东南自此全无事，只为期年政已成。
帝念淮堧疫疹频，牢笼山海委名臣。古来比德由无侣，当代同途岂有人。夜宴独吟梁苑月，朝游重见广陵春。多年疲瘵全苏息，须到讴谣日满秦。
三纪吟诗望一名，丹霄待得白头成。已期到老还沾禄，无复偷闲却养生。当宴每垂听乐泪，望云长起忆山情。朱门旧是登龙客，初脱鱼鳞胆尚惊。
东来淮海拜旌旟，不把公卿一字书。曾侍晚斋吟对雪，又容华馆食兼鱼。孤微自省恩非次，际会谁知分有馀。唯耻旧桥题处在，荣归无计似相如。
平生南北逐蓬飘，待得名成鬓已雕。寒浦一从抛钓艇，旧林无处认风飙。程途虽喜关河尽，时节犹惊骨肉遥。愁策羸蹄更归去，乱山流水满翻潮。
丹霄空把桂枝归，白首依前着布衣。当路公卿谁见待，故乡亲爱自疑非。东风乍喜还沧海，栖旅终愁出翠微。应念无媒居选限，二年须更守渔矶。
虚抛南楚滞西秦，白首依前衣白身。退鹢已经三十载，登龙曾见一千人。魂离为役诗篇苦，泪竭缘嗟骨相贫。今日鞠躬高斾下，欲倾肝胆杳无因。
荒碛连天堡戍稀，日忧蕃寇却忘机。江山不到处皆到，陇雁已归时未归。行李亦须携战器，趋迎当便著戎衣。幷州去路殊迢遰，风雨何当达近畿。
空江浩荡景萧然，尽日菰蒲泊钓船。青草浪高三月渡，绿杨花扑一溪烟。情多莫举伤春目，愁极兼无买酒钱。犹有渔人数家住，不成村落夕阳边。
雁过君犹未入城，清贤门下旧知名。风波冻马遥逢见，革橐饥僮尚挈行。住在闲坊无辙迹，别来何寺有泉声。芙蓉苑北曲江岸，期看终南新雪晴。
失意闲眠起更迟，又将羁薄谢深知。囊书旋入酒家尽，纱帽长依僧壁垂。待月句新遭鬼哭，寻山貌古被猿窥。元和才子多如此，除却清吟何所为。
曲江初碧草初青，万毂千蹄匝岸行。倾国妖姬云鬓重，薄徒公子雪衫轻。琼镌狒𤝞遶觥舞，金蹙辟邪拏拨鸣。柳絮杏花留不得，随风处处逐歌声。
炊琼𦶟桂帝关居，卖尽寒衣典尽书。驱马每寻霜影里，到门常在鼓声初。蟾枝交彩清兰署，鸾珮排光映玉除。一顾深恩身未杀，争期皎日负吹嘘。
暝鼓才终复晓鸡，九门何计出沈迷。樵童乱打金吾鼓，豪马争奔丞相堤。翡翠鬟欹钗上燕，麒麟衫束海中犀。须知不是诗人事，空忆泉声菊畔畦。
曾是江波垂钓人，自怜深厌九衢尘。浮生渐老年随水，往事曾闻泪满巾。已觉远天秋色动，不堪闲夜雨声频。多惭不是相如笔，虚直金銮接侍臣。
蝉噪秋枝槐叶黄，石榴香老愁寒霜。流霞包染紫鹦粟，黄蜡纸裹红瓠房。玉刻冰壶含露湿，斓斑似带湘娥泣。萧娘初嫁嗜甘酸，嚼破水精千万粒。
重到云居独悄然，隔窗窥影尚疑禅。不逢野老来听法，犹见邻僧为引泉。龛上已生新石耳，壁间空带旧茶烟。南宗弟子时时到，泣把山花奠几筵。
丹霄路上歇征轮，胜地偷闲一日身。不署前驱惊野鸟，唯将后乘载诗人。岩边候吏云遮却，竹下朝衣露滴新。更向碧山深处问，不妨犹有草茅臣。
白纶巾下髪如丝，静倚枫根坐钓矶。中妇桑村挑叶去，小儿沙市买蓑归。雨来莼菜流船滑，春后鲈鱼坠钓肥。西塞山前终日客，隔波相羡尽依依。
信马腾腾触处行，春风相引与诗情。等闲遇事成歌咏，取次冲筵隐姓名。映柳认人多错误，透花窥鸟最分明。岑牟单绞何曾著，莫道猖狂似祢衡。
羡尔优游正少年，竟陵烟月似吴天。车螯近岸无妨取，舴艋随风不费牵。处处路傍千顷稻，家家门外一渠莲。殷勤莫笑襄阳住，为爱南溪缩项鳊。
潼津罢惊有招提，近百年无战马嘶。壮士不言三尺剑，谋臣休道一丸泥。昔时驰道洪波上，今日宸居紫气西。关吏不劳重借问，弃𦈡生拟入耶溪。
习隐悠悠世不知，林园幽事递相期。旧丝再上琴调晚，坏叶重烧酒煖迟。三径引时寒步月，四邻偷得夜吟诗。草玄寂淡无人爱，不遇刘歆更语谁。
清曙萧森载酒来，凉风相引绕亭台。数声翡翠背人去，一番芙蓉含日开。茭叶深深埋钓艇，鱼儿漾漾逐流杯。竹屏风下登山屐，十宿高阳忘却回。
破村寥落过重阳，独自撄宁葺草房。风扯红蕉仍换叶，雨淋黄菊不成香。野猿偷栗重窥户，落雁疑人更绕塘。他日若修耆旧传，为予添取此书堂。
麻姑古貌上仙才，谪向莲峰管玉台。瑞气染衣金液启，香烟映面紫文开。孤云尽日方离洞，双鹤移时只有苔。深夜寂寥存想歇，月天时下草堂来。
分明仙籍列清虚，自是还丹九转疏。画虎已成翻类狗，登龙才变即为鱼。空惭季布千金诺，但负刘弘一纸书。犹有报恩方寸在，不知通塞竟何如。
碑字依稀庙已荒，犹闻耆旧忆贤王。园林一半为他主，山水虚言是故乡。戟户野蒿生翠瓦，舞楼栖鸽污雕梁。柱天功业缘何事，不得终身似霍光。
愍征新价欲凌空，一首堪欺左太冲。只为白衣声过重，且非青汉路难通。贵侯待写过门下，词客偷名入卷中。手弄桂枝嫌不折，直教身殁负春风。
昆阳王气已萧疏，依旧山河捧帝居。废路塌平残瓦砾，破坟耕出烂图书。绿莎满县年荒后，白鸟盈溪雨霁初。二百年来霸王业，可知今日是丘墟。
门前襄水碧潺潺，静钓归来不掩关。书阁鼠穿厨簏破，竹园霜后桔橰闲。儿童不许惊幽鸟，药草须教上假山。莫为爱诗偏念我，访君多得醉中还。
石衣如髪小溪清，溪上柴门架树成。园里水流浇竹响，窗中人静下棋声。几多狎鸟皆谙性，无限幽花未得名。满引红螺诗一首，刘桢失却病心情。
文如日月气如虹，举国重生正始风。且愿仲山居左掖，只忧徐邈入南宫。朝衣正在天香里，谏草应焚禁漏中。为说明年今日事，晋廷新拜黑头公。
千门万户掩斜晖，绣幰金衔晚未归。击鞠王孙如锦地，鬬鸡公子似花衣。嵩云静对行台起，洛鸟闲穿上苑飞。唯有路傍无意者，献书未纳问淮肥。
远近垂杨映钿车，天津桥影压神霞。弄春公子正回首，趁节行人不到家。洛水万年云母竹，汉陵千载野棠花。欲知豪贵堪愁处，请看邙山晚照斜。
雨洗清明万象鲜，满城车马簇红筵。恩荣虽得陪高会，科禁惟忧犯列仙。当醉不知开火日，正贫那似看花年。纵来恐被青娥笑，未纳春风一宴钱。
杉桂交阴一里馀，逢人浑似洞天居。千株橘树唯沽酒，十顷莲塘不买鱼。藜杖闲来侵径竹，角巾端坐满楼书。襄阳无限烟霞地，难觅幽奇似此殊。
院寒青霭正沈沈，霜栈干鸣入古林。数叶贝书松火暗，一声金磬桧烟深。陶潜见社无妨醉，殷浩谭经不废吟。何事欲攀尘外契，除君皆有利名心。
寒岚依约认华阳，遥想高人卧草堂。半日始斋青𩠇饭，移时空印白檀香。鹤雏入夜归云屋，乳管逢春落石床。谁道夫君无伴侣，不离窗下见羲皇。
住在华阳第八天，望君唯欲结良缘。堂扃洞里千秋燕，厨盖岩根数斗泉。坛上古松疑度世，观中幽鸟恐成仙。不知何事迎新岁，乌纳裘中一觉眠。
五色香烟惹内文，石饴初熟酒初醺。将开丹灶那防鹤，欲算棋图却望云。海气平生当洞见，瀑冰初坼隔山闻。如何世外无交者，一卧金坛只有君。
威仰噤死不敢语，琼花云魄清珊珊。溪光冷射触𪈺瑦，柳带冻脆攒栏杆。竹根乍烧玉节快，酒面新泼金膏寒。全吴缥瓦十万户，惟君与我如袁安。
古来伧父爱吴乡，一上胥台不可忘。爱酒有情如手足，除诗无计似膏肓。宴时不辍琅书味，斋日难判玉鲙香。为说松江堪老处，满船烟月湿莎裳。
茑拂萝捎一树梅，玉妃无侣独裴回。好临王母瑶池发，合傍萧家粉水开。共月已为迷眼伴，与春先作断肠媒。不堪便向多情道，万片霜华雨损来。
腊前千朵亚芳丛，细腻偏胜素柰功。螓首不言披晓雪，麝脐无主任春风。一枝拂地成瑶圃，数树参庭是蘂宫。应为当时天女服，至今犹未放全红。
幽慵不觉耗年光，犀柄金徽乱一床。野客共为赊酒计，家人同作借书忙。园蔬预遣分僧料，廪粟先教算鹤粮。无限高情好风月，不妨犹得事吾王。
雪晴墟里竹欹斜，蜡屐徐吟到陆家。荒径埽稀堆柏子，破扉开涩染苔花。壁闲定欲图双桧，厨静空如饭一麻。拟受太玄今不遇，可怜遗恨似侯芭。
客省萧条柿叶红，楼台如画倚霜空。铜池数滴桂上雨，金铎一声松杪风。鹤静时来珠像侧，鸽驯多在宝幡中。如何尘外虚为契，不得支公此会同。
病鹤带雾傍独屋，破巢含雪倾孤梧。濯足将加汉光腹，抵掌欲捋梁武须。隐几清吟谁敢敌，枕琴高卧真堪图。此时枉欠高散物，楠瘤作樽石作垆。
瘿床闲卧昼迢迢，唯把真如慰寂寥。南国不须收薏苡，百年终竟是芭蕉。药前美禄应难断，枕上芳辰岂易销。看取病来多少日，早梅零落玉华焦。
九十携锄伛偻翁，小园幽事尽能通。𣃁烟栽药为身计，负水浇花是世功。婚嫁定期杉叶紫，盖藏应待桂枝红。不知家道能多少，只在句芒一夜风。
一夜春光绽绛囊，碧油枝上昼煌煌。风匀只似调红露，日暖唯忧化赤霜。火齐满枝烧夜月，金津含蘂滴朝阳。不知桂树知情否，无限同游阻陆郎。
个个和枝叶捧鲜，彩凝犹带洞庭烟。不为韩嫣金丸重，直是周王玉果圆。剖似日魂初破后，弄如星髓未销前。知君多病仍中圣，尽送寒苞向枕边。
十日来来旷奉公，闭门无事忌春风。虫丝度日萦琴荐，蛀粉经时落酒筒。马足歇从残漏外，鱼须抛在乱书中。殷勤莫怪求医切，只为山樱欲放红。
烟花虽媚思沈冥，犹自抬头护翠翎。强听紫箫如欲舞，困眠红树似依屏。因思桂蠹伤肌骨，为忆松鹅损性灵。尽日春风吹不起，钿毫金缕一星星。
明真台上下仙官，玄藻初吟万籁寒。飙御有声时杳杳，宝衣无影自珊珊。蘂书乞见斋心易，玉籍求添拜首难。端简不知清景暮，灵芜香烬落金坛。
十五日中春日好，可怜沈痼冷如灰。以前虽被愁将去，向后须教醉领来。梅片尽飘轻粉靥，柳芽初吐烂金醅。病中无限花番次，为约东风且住开。
一夜韶姿著水光，谢家春草满池塘。细挑泉眼寻新脉，轻把花枝嗅宿香。蝶欲试飞犹护粉，莺初学啭尚羞簧。分明不得同君赏，尽日倾心羡索郎。
织恨凝愁映鸟飞，半旬飘洒掩韶晖。山容洗得如烟瘦，地脉流来似乳肥。野客正闲移竹远，幽人多病探花稀。何年细湿华阳道，两乘巾车相并归。
野侣相逢不待期，半缘幽事半缘诗。乌纱任岸穿筋竹，白袷从披趁肉芝。数卷蠹书棋处展，几升菰米钓前炊。病中不用君相忆，折取山樱寄一枝。
杖擿春烟暖向阳，烦君为我致盈筐。深挑乍见牛唇液，细掐徐闻鼠耳香。紫甲采从泉脉畔，翠牙搜自石根傍。雕胡饭熟𩝊餬软，不是高人不合尝。
乌皮几上困腾腾，玉柄清羸愧不能。昨夜眠时稀似鹤，今朝餐数减于僧。药销美禄应夭折，医过芳辰定鬼憎。任是雨多游未得，也须收在探花朋。
金鸡烟外上临轩，紫诰新垂作解恩。涿鹿未销初败血，新安顿雪已坑魂。空林叶尽蝗来郡，腐骨花生战后村。未遣蒲车问幽隐，共君应老抱桐孙。
轻如隐起腻如饴，除却鲛工解制稀。欲写恐成河伯诏，试裁疑是水仙衣。毫端白獭脂犹湿，指下冰蚕子欲飞。若用莫将闲处去，好题春思赠江妃。
连钱锦暗麝氛氲，荆思多才咏鄂君。孔雀钿寒窥沼见，石榴红重堕堦闻。牢愁有度应如月，春梦无心只似云。应笑病来惭满愿，花笺好作断肠文。
醉侣相邀爱早阳，小筵催办不胜忙。冲深柳驻吴娃幰，倚短花排羯鼓床。金凤欲为莺引去，钿蝉疑被蝶勾将。如何共是忘形者，不见渔阳掺一场。
周家新样替三梁，裹髪偏宜白面郎。掩敛乍疑裁黑雾，轻明浑似戴玄霜。今朝定见看花昃，明日应闻漉酒香。更有一般君未识，虎文巾在绛霄房。
共老林泉忍暂分，此生应不识回文。几枚竹笥送德曜，一乘柴车迎少君。举案品多缘涧药，承家事少为谿云。居然自是幽人事，辄莫教他孙寿闻。
钓公来信自松江，三尺春鱼拨刺霜。腹内旧钩苔染涩，腮中新饵藻和香。冷鳞中断榆钱破，寒骨平分玉箸光。何事贶君偏得所，只缘同是越航郎。
艳骨已成兰麝土，宫墙依旧压层崖。弩台雨坏逢金镞，香径泥销露玉钗。砚沼只留溪鸟浴，屧廊空信野花埋。姑苏麋鹿真闲事，须为当时一怆怀。
样如金蹙小能轻，微润将融紫玉英。石墨一研为凤尾，寒泉半勺是龙睛。骚人白芷伤心暗，狎客红筵夺眼明。两地有期皆好用，不须空把洗溪声。
戚历杉阴入草堂，老僧相见似相忘。吟多几转莲花漏，坐久重焚柏子香。鱼惯斋时分净食，鸽能闲处傍禅床。云林满眼空羁滞，欲对弥天却自伤。
孙子荆家思有馀，元戎曾荐入公车。百篇宫体喧金屋，一日官衔下玉除。紫府近通斋后梦，赤城新有寄来书。因逢二老如相问，正滞江南为𩾅鱼。
谁绣连延满户陈，暂应遮得陆郎贫。红芳掩敛将迷蝶，翠蔓飘飖欲挂人。低拂地时如堕马，高临墙处似窥邻。只应是董双成戏，剪得神霞寸寸新。
园鏁开声骇鹿群，满林鲜箨水犀文。森森竞泫林梢雨，𡾼𡾼争穿石上云。并出亦如鹅管合，各生还似犬牙分。折烟束露如相遗，何胤明朝不茹荤。
帝青石作绿冰姿，曾得金人手自持。拘律树边斋散后，提罗花下洗来时。乳麋味断中天觉，麦𪎊香消大劫知。从此共君亲顶戴，斜风应不等闲吹。
晓入清和尚袷衣，夏阴初合掩双扉。一声拨谷桑柘晚，数点舂锄烟雨微。贫养山禽能个瘦，病关芳草就中肥。明朝早起非无事，买得莼丝待陆机。
忘朝斋戒是寻常，静启金根第几章。竹叶饮为甘露色，莲花鲊作肉芝香。松膏背日凝云磴，丹粉经年染石床。剩欲与君终此志，顽仙唯恐鬓成霜。
一箦松花细有声，旋将渠椀撇寒清。秦吴只恐𥬠来近，刘项真能酿得平。酒德有神多客颂，醉乡无货没人争。五湖烟水郎山月，合向樽前问底名。
危楼新制号初阳，白粉青葌射沼光。避酒几浮轻舴艋，下棋曾觉睡鸳鸯。投钩列坐围华烛，格簺分朋占靓妆。莫怪重登频有恨，二年曾侍旧吴王。
病来无事草堂空，昼水休闻十二筒。桂静似逢青眼客，松闲如见绿毛翁。潮期暗动庭泉碧，梅信微侵地障红。尽日枕书慵起得，被君犹自笑从公。
雨涤烟锄伛偻赍，绀牙红甲两三畦。药名却笑桐君少，年纪翻嫌竹祖低。白石静敲蒸术火，清泉闲洗种花泥。怪来昨日休持钵，一尺雕胡似掌齐。
香蔓蒙茏覆昔邪，桂烟杉露湿袈裟。石盆换水捞松叶，竹径穿床避笋芽。藜杖移时挑细药，铜缾尽日灌幽花。支公谩道怜神骏，不及今朝种一麻。
先生一向事虚皇，天市坛西与世忘。环堵养龟看气诀，刀圭饵犬试仙方。静探石脑衣裾润，闲炼松脂院落香。闻道征贤须有诏，不知何日到良常。
冥心唯事白英君，不问人间爵与勋。林下醉眠仙鹿见，洞中闲话隐芝闻。石床卧苦浑无藓，藤箧开稀恐有云。料得虚皇新诏样，青琼板上绿为文。
凤骨轻来称瘦容，华阳馆主未成翁。数行玉札存心久，一掬云浆漱齿空。白石煮多熏屋黑，丹砂埋久染泉红。他年欲事先生去，十赉须加陆逸冲。
澹景微阴正送梅，幽人逃暑瘿柟杯。水花移得和鱼子，山蕨收时带竹胎。啸馆大都偏见月，醉乡终竟不闻雷。更无一事唯留客，却被高僧怕不来。
佳树盘珊枕草堂，此中随分亦闲忙。平铺风簟寻琴谱，静扫烟窗著药方。幽鸟见贫留好语，白莲知卧送清香。从今有计消闲日，更为支公置一床。
德星芒彩瘴天涯，酒树堪消谪宦嗟。行遇竹王因设奠，居逢木客又迁家。清斋净溲桄榔面，远信闲封豆蔻花。清切会须归有日，莫贪句漏足丹砂。
角柄孤轮细腻轻，翠篷十载伴君行。撚时解转蟾蜍魄，抛处能啼络纬声。七里滩波喧一舍，五云溪月静三更。牛衣鲋足和蓑睡，谁信人间有利名。
一线飘然下碧塘，溪翁无语远相望。蓑衣旧去烟披重，箬笠新来雨打香。白鸟白莲为梦寐，清风清月是家乡。明朝有物充君信，㰂酒三缾寄夜航。
尽日悠然舴艋轻，小轮声细雨溟溟。三寻丝带桐江烂，一寸钩含笠泽腥。用近詹何传钓法，收和范蠡养鱼经。孤篷半夜无馀事，应被严滩聒酒醒。
万家无事鏁兰桡，乡味腥多厌紫虈。水似棋文交度郭，柳如行障俨遮桥。青梅蒂重初迎雨，白鸟群高欲避潮。唯望旧知怜此意，得为伧鬼也逍遥。
只隈蒲褥岸乌纱，味道澄怀景便斜。红印寄泉惭郡守，青筐与笋愧僧家。茗炉尽日烧松子，书案经时剥瓦花。园吏暂栖君莫笑，不妨犹更著南华。
一室无喧事事幽，还如贞白在高楼。天台画得千回看，湖目芳来百度游。无限世机吟处息，几多身计钓前休。他年谒帝言何事，请赠刘伶作醉侯。
五羊城在蜃楼边，墨绶垂腰正少年。山静不应闻屈鸟，草深从使翳贪泉。蟹奴晴上临潮槛，燕婢秋随过海船。一事与君消远宦，乳蕉花发讼庭前。
乱峰四百三十二，欲问征君何处寻。红翠数声瑶室响，真檀一炷石楼深。山都遣负沽来酒，樵客容看化后金。从此谒师知不远，求官先有葛洪心。
寺鏁双峰寂不开，幽人中夜独裴回。池文带月铺金簟，莲朵含风动玉杯。往往竹梢摇翡翠，时时杉子掷莓苔。可怜此际谁曾见，唯有支公尽看来。
谿云涧鸟本吾侪，刚为浮名事事乖。十里寻山为思役，五更看月是情差。分将吟咏华双鬓，力以壶觞固百骸。争得草堂归卧去，共君同作太常斋。
兵绕临淮数十重，铁衣才子正从公。军前草奏旄头下，城上封书箭𦼮中。围合只应闻晓雁，血腥何处避春风。故人勋重金章贵，犹在江湖积剑功。
一缄幽信自襄阳，上报先生去岁亡。山客为医翻贳药，野僧因吊却焚香。峰头孤冢为云穴，松下灵筵是石床。宗炳死来君又去，终身不复到柴桑。
曲水分飞岁已赊，东南为客各天涯。退公只傍苏劳竹，移宴多随末利花。铜鼓夜敲溪上月，布帆晴照海边霞。三年谩被鲈鱼累，不得横经侍绛纱。
雪羽䙰褷半惹泥，海云深处旧巢迷。池无飞浪争教舞，洲少轻沙若遣栖。烟外失群惭雁鹜，波中得志羡凫鹥。主人恩重真难遇，莫为心孤忆旧溪。
羊昙留我昔经春，各以篇章鬬五云。宾草每容闲处见，击琴多任醉中闻。钓前青翰交加倚，醉后红鱼取次分。为说风标曾入梦，上仙初著翠霞裙。
神草延年出道家，是谁披露记三桠。开时的定涵云液，𣃁后还应带石花。名士寄来消酒渴，野人煎处撇泉华。从今汤剂如相续，不用金山焙上茶。
十哭都门榜上尘，盖棺终是五湖人。生前有敌唯丹桂，没后无家只白𬞟。箬下斩新醒处月，江南依旧咏来春。知君精爽应无尽，必在酆都颂帝晨。
书淫传癖穷欲死，𫍢𫍢何必频相仍。日干阴藓厚堪剥，藤把欹松牢似绳。捣药香侵白袷袖，穿云润破乌纱棱。安得瑶池饮残酒，半醉骑下垂天鹏。
十载江湖尽是闲，客儿诗句满人间。郡侯闻誉亲邀得，乡老知名不放还。应带瓦花经汴水，更携云实出包山。太微宫里环冈树，无限瑶枝待尔攀。
贫病于君亦太兼，才高应亦被天嫌。因分鹤料家资减，为置僧餐口数添。静里改诗空凭几，寒中注易不开帘。清词一一侵真宰，甘取穷愁不用占。
痴号多于顾恺之，更无馀事可从知。酒坊吏到常先见，鹤料符来每探支。凉后每谋清月社，晚来专赴白莲期。共君无事堪相贺，又到金虀玉鲙时。
堪笑高阳病酒徒，幅巾潇洒在东吴。秋期净扫云根瘦，山信回缄乳管粗。白月半窗抄术序，清泉一器授芝图。乞求待得西风起，尽挽烟帆入太湖。
露槿风杉满曲除，高秋无事似云庐。醉多已任家人厌，病久还甘吏道疏。青桂巾箱时寄药，白纶卧具半抛书。君卿唇舌非吾事，且向江南问鳆鱼。
借问山中许道士，此回归去复何如。竹屏风扇抄遗事，柘步舆竿系隐书。绛树实多分紫鹿，丹沙泉浅种红鱼。东卿旄节看看至，静启茅斋慎扫除。
何处寻云暂废禅，客来还寄草堂眠。桂寒自落翻经案，石冷空消洗钵泉。炉里尚飘残玉篆，龛中仍鏁小金仙。须将二百签回去，得得支公恐隔年。
师去东华却炼形，门人求我志金庭。大椿枯后新为记，仙鹤亡来始有铭。琼板欲刊知不朽，冰纨将受恐通灵。君才莫叹无兹分，合注神玄剑解经。
啼螀衰叶共萧萧，文宴无喧夜转遥。高韵最宜题雪赞，逸才偏称和云谣。风吹翠蜡应难刻，月照清香太易消。无限玄言一杯酒，可能容得盖宽饶。
寓居无事入清冬，虽设樽罍酒半空。白菊为霜翻带紫，苍苔因雨却成红。迎潮预遣收鱼笱，防雪先教盖鹤笼。唯待支硎最寒夜，共君披氅访林公。
山堂冬晓寂无闻，一句清言忆领军。琥珀珠黏行处雪，棕榈帚扫卧来云。松扉欲启如鸣鹤，石鼎初煎若聚蚊。不是恋师终去晚，陆机茸内足毛群。
八十馀年住镜岩，鹿皮巾下雪髟髟。床寒不奈云萦枕，经润何妨雨滴函。饮涧猿回窥绝洞，缘梯人歇倚危杉。如何计吏穷于鸟，欲望仙都举一帆。
分明竞襞七香笺，王郎风姿尽列仙。盈箧共开华顶药，满缾同坼惠山泉。蟹因霜重金膏溢，橘为风多玉脑鲜。吟罢不知诗首数，隔林明月过中天。
三十麻衣弄渚禽，岂知名字彻鸡林。勒铭虽即多遗草，越海还能抵万金。鲸鬣晓掀峰正烧，鳌睛夜没岛还阴。二千馀字终天别，东望辰韩泪洒襟。
雪打篷舟离酒旗，华阳居士半酣归。逍遥只恐逢云将，恬澹真应降月妃。仙市鹿胎如锦嫩，阴宫燕肉似酥肥。公车草合蒲轮坏，争不教他白日飞。
参佐三间似草堂，恬然无事可成忙。移时寂历烧松子，尽日殷勤拂乳床。将近道斋先衣褐，欲清诗思更焚香。空庭好待中宵月，独礼星辰学步罡。
不知何事有生涯，皮褐亲裁学道家。深夜数瓯唯柏叶，清晨一器是云华。盆池有鹭窥𬞟沫，石版无人扫桂花。江汉欲归应未得，夜来频梦赤城霞。
方朔家贫未有车，肯从荣利舍樵渔。从公未怪多侵酒，见客唯求转借书。暂听松风生意足，偶看溪月世情疏。如钩得贵非吾事，合向烟波为五鱼。
青冥向上玉霄峰，元始先生戴紫蓉。晓案琼文光洞壑，夜坛香气惹杉松。闲迎仙客来为鹤，静噀灵符去是龙。子细扪心无偃骨，欲随师去肯相容。
春彩融融释冻塘，日精闲咽坐岩房。琼函静启从猿覰，金液初开与鹤尝。八会旧文多搭写，七真遗语剩思量。不知梦到为何处，红药满山烟月香。
云侵坏衲重隈肩，不下南峰不记年。池里群鱼曾受戒，林间孤鹤欲参禅。鸡头竹上开危径，鸭脚花中擿废泉。无限吴都堪赏事，何如来此看师眠。
名卿风度足杓斜，一舸闲寻二许家。天影晓通金井水，山灵深护玉门沙。空坛礼后销香母，阴洞缘时触乳花。尽待于公作廷尉，不须从此便餐霞。
轻裁鸭绿任金刀，不怕西风断野蒿。酬赠既无青玉案，纤华犹欠赤霜袍。烟披怪石难同逸，竹映仙禽未胜高。成后料君无别事，只应酣饮咏离骚。
鹿门山下捕鱼郎，今向江南作渴羌。无事只陪看藕样，有钱唯欲买湖光。醉来浑忘移花处，病起空闻焙药香。何事对君犹有愧，一篷冲雪返华阳。
先生清骨葬烟霞，业破孤存孰为嗟。几箧诗编分贵位，一林石笋散豪家。儿过旧宅啼枫影，姬绕荒田泣稗花。唯我共君堪便戒，莫将文誉作生涯。
高眠可为要玄𫄸，鹊尾金炉一世焚。尘外乡人为许掾，山中地主是茅君。将收芝菌唯防雪，欲晒图书不奈云。若使华阳终卧去，汉家封禅用谁文。
已过重阳半月天，琅华千点照寒烟。蘂香亦似浮金靥，花样还如镂玉钱。玩影冯妃堪比艳，炼形萧史好争妍。无由擿向牙箱里，飞上方诸赠列仙。
池上低摧病不行，谁教仙魄反层城。阴苔尚有前朝迹，皎月新无昨夜声。菰米正残三日料，筠笼休碍九霄程。不知此恨何时尽，遇著云泉即怆情。
协晨宫上启金扉，诏使先生坐蜕归。鹤有一声应是哭，丹无馀粒恐潜飞。烟凄玉笥封云篆，月惨琪花葬羽衣。肠断雷平旧游处，五芝无影草微微。
适越游吴一散仙，银缾玉柄两翛然。茅山顶上携书簏，笠泽心中漾酒船。桐木布温吟倦后，桃花饭熟醉醒前。谢安四十馀方起，犹自高闲得数年。
谢庄初起恰花晴，强侍红筵不避觥。久断杯盂华盖喜，忽闻歌吹谷神惊。䙰褷正重新开柳，呫嗫难通乍啭莺。犹有僧虔多蜜炬，不辞相伴到天明。
建安才子太微仙，暂上金台许二年。形影欲归温室树，梦魂犹傍越溪莲。空将海月为京信，尚使樵风送酒船。从此受恩知有处，免为伧鬼恨吴天。
桂阳新命下彤墀，彩服行当欲雪时。登第已闻传祢赋，问安犹听讲韩诗。竹人临水迎符节，风母穿云避信旗。无限湘中悼骚恨，凭君此去谢江蓠。
广亭遥对旧娃宫，竹岛萝溪委曲通。茂苑楼台低槛外，太湖鱼鸟彻池中。萧疏桂影移茶具，狼籍𬞟花上钓筒。争得共君来此住，便披鹤氅对清风。
讲殿谈馀著赐衣，椰帆却返旧禅扉。贝多纸上经文动，如意缾中佛爪飞。飓母影边持戒宿，波神宫里受斋归。家山到日将何入，白象新秋十二围。
云涛万里最东头，射马台深玉署秋。无限属城为裸国，几多分界是亶州。取经海底开龙藏，诵咒空中散蜃楼。不奈此时贫且病，乘桴直欲伴师游。
传得三元𩠇饭名，大宛闻说有仙卿。分泉过屋舂青稻，拂雾彯衣折紫茎。蒸处不教双鹤见，服来唯怕五云生。草堂空坐无饥色，时把金津漱一声。
双丝绢上为新样，连理枝头是故园。翠浪万回同过影，玉沙千处共栖痕。若非足恨佳人魄，即是多情年少魂。应念孤飞争别宿，芦花萧瑟雨黄昏。
钿𨯥雕镂费深功，舞妓衣边绣莫穷。无日不来湘渚上，有时还在镜湖中。烟浓共拂芭蕉雨，浪细双游菡萏风。应笑豪家鹦鹉伴，年年徒被锁金笼。
孤烟晓起初原曲，碎树微分半浪中。湖后钓筒移夜雨，竹傍眠几侧晨风。图梅带润轻霑墨，画藓经蒸半失红。无事有杯持永日，共君惟好隐墙东。
落尘花片排香痕，阑珊醉露栖愁魂。洞庭波色惜不得，东风领入黄金尊。千筠掷毫春谱大，碧舞红啼相倡和。安知寂寞西海头，青𥳇未垂孤凤饿。
江草秋穷似秋半，十角吴牛放江岸。邻肩抵尾乍依隈，横去斜奔忽分散。荒陂断堑无端入，背上时时孤鸟立。日暮相将带雨归，田家烟火微茫湿。
屋小茅干雨声大，自疑身著蓑衣卧。兼似孤舟小泊时，风吹折苇来相佐。我有愁襟无可那，才成好梦刚惊破。背壁残灯不及萤，重挑却向灯前坐。
九华磬荅寒泉急，十绝幡摇翠微湿。司命旍旌未下来，焚香抱简凝神立。残星下照霓襟冷，缺月才分鹤轮影。空洞灵章发一声，春来万壑烟花醒。
谁从毫末见参天，又到苍苍化石年。万古清风吹作籁，一条寒溜滴成穿。闲追金带徒劳恨，静格朱丝更可怜。幸与野人俱散诞，不烦良匠更雕镌。
词赋曾夸鸀鳿流，果为名误别沧洲。虽蒙静置疏笼晚，不似闲栖折苇秋。自昔稻粱高鸟畏，至今珪组野人雠。防徽避缴无穷事，好与裁书谢白鸥。
风初寥寥月乍满，杉篁左右供馀清。因君一话故山事，忆鹤互应深溪声。云门老森定未起，白阁道士遥相迎。日闻羽檄日夜急，掉臂欲归岩下行。
惊闻远客访良夜，扶病起坐纶巾欹。清谈白纻思悄悄，玉绳银汉光离离。三吴烟雾且如此，百越琛賮来何时。林端片月落未落，强慰别情言后期。
病学高僧置一床，披衣才暇即焚香。闲阶雨过苔花润，小簟风来薤叶凉。南国羽书催部曲，东山毛褐傲羲皇。升平闻道无时节，试问中林亦不妨。
新秋霁夜有清境，穷襜病容无佳期。生公把经向石说，而我对月须人为。独行独坐亦独酌，独玩独吟还独悲。古称独坐与独立，若比群居终校奇。
一夜秋声入井桐，数枝危绿怕西风。霏霏晚砌烟华上，淅淅疏帘雨气通。君整输蹄名未了，我依琴鹤病相攻。到头江畔从渔事，织作中流万尺篊。
转缺霜轮上转迟，好风偏似送佳期。帘斜树隔情无限，烛暗香残坐不辞。最爱笙调闻北里，渐看星澹失南箕。何人为校清凉力，未似初圆欲午时。
我怜贞白重寒芳，前后丛生夹小堂。月朵暮开无绝艳，风茎时动有奇香。何惭谢雪清才咏，不羡刘梅贵主妆。更忆幽窗凝一梦，夜来村落有微霜。
水国初冬和暖天，南荣方好背阳眠。题诗朝忆复暮忆，见月上弦还下弦。遥为晚花吟白菊，近炊香稻识红莲。何人授我黄金百，买取苏君负郭田。
记室千年翰墨孤，唯君才学似应徐。五丁驱得神功尽，二酉搜来秘检疏。炀帝帆樯留泽国，淮王笺奏入班书。清词醉草无因见，但钓寒江半尺鲈。
时候频过小雪天，江南寒色未曾偏。枫汀尚忆逢人别，麦陇唯应欠雉眠。更拟结茅临水次，偶因行药到村前。邻翁意绪相安慰，多说明年是稔年。
月楼风殿静沈沈，披拂霜华访道林。鸟在寒枝栖影动，人依古堞坐禅深。明时尚阻青云步，半夜犹追白石吟。自是海边鸥伴侣，不劳金偈更降心。
一片轻帆背夕阳，望三峰拜七真堂。天寒夜漱云牙净，雪坏晴梳石髪香。自拂烟霞安笔格，独开封检试砂床。莫言洞府能招隐，会辗飙轮见玉皇。
壶中行坐可携天，何况林间息万缘。组绶任垂三品石，佩环从落四公泉。丹台已运阴阳火，碧简须雕次第仙。想得雷平春色动，五芝烟甲又芊眠。
良常应不动移文，金醴从酸亦自醺。桂父旧歌飞绛雪，桐孙新韵倚玄云。春临柳谷莺先觉，曙醮芜香鹤共闻。珍重双双玉条脱，尽凭三岛寄羊君。
迎春避腊不肯下，欺花冻草还飘然。光填马窟盖塞外，势压鹤巢偏殿巅。山炉瘿节万状火，墨突干衰孤穗烟。君披鹤氅独自立，何人解道真神仙。
菰烟芦雪是侬乡，钓线随身好坐忘。徒爱右军遗点画，闲披左氏得膏盲。无因月殿闻移屧，只有风汀去采香。莫问江边渔艇子，玉皇看赐羽衣裳。
柳疏梅堕少春丛，天遣花神别致功。高处朵稀难避日，动时枝弱易为风。堪将乱蘂添云肆，若得千株便雪宫。不待群芳应有意，等闲桃杏即争红。
飞櫂参差拂早梅，强欺寒色尚低徊。风怜薄媚留香与，月会深情借艳开。梁殿得非萧帝瑞，齐宫应是玉儿媒。不知谢客离肠醒，临水应添万恨来。
谢府殷楼少暇时，又抛清宴入书帷。三千馀岁上下古，八十一家文字奇。冷梦汉皋怀鹿隐，静怜烟岛觉鸿离。知君满箧前朝事，凤诺龙奴借与窥。
为愁烟岸老尘嚣，扶病呼儿𣃁翠苕。只道府中持简牍，不知林下访渔樵。花盘小墢晴初压，叶拥疏篱冻未烧。倚杖遍吟春照午，一池冰段几多消。
药杯应阻蟹螯香，却乞江边采捕郎。自是扬雄知郭索，且非何胤敢𫗠𫗮。骨清犹似含春霭，沫白还疑带海霜。强作南朝风雅客，夜来偷醉早梅傍。
日上罘罳叠影红，一声清梵万缘空。䙰褷满地贝多雪，料峭入楼于阗风。水榭初抽寥泬思，竹窗犹挂梦魂中。灵香散尽禅家接，谁共殷源小品同。
人吟侧景抱冻竹，鹤梦缺月沈枯梧。清涧无波鹿无魄，白云有根虬有须。云虬涧鹿真逸调，刀名锥利非良图。不然快作燕市饮，笑抚肉枅眠酒垆。
故城边有卖花翁，水曲舟轻去尽通。十亩芳菲为旧业，一家烟雨是元功。闲添药品年年别，笑指生涯树树红。若要见春归处所，不过携手问东风。
紫府真人饷露囊，猗兰灯烛未荧煌。丹华乞曙先侵日，金焰欺寒却照霜。谁与佳名从海曲，只应芳裔出河阳。那堪谢氏庭前见，一段清香染郄郎。
到春犹作九秋鲜，应是亲封白帝烟。良玉有浆须让味，明珠无颣亦羞圆。堪居汉苑霜梨上，合在仙家火枣前。珍重更过三十子，不堪分付野人边。
或偃虚斋或在公，蔼然林下昔贤风。庭前有蝶争烟蘂，帘外无人报水筒。行药不离深幌底，寄书多向远山中。西园夜烛偏堪忆，曾为题诗刻半红。
懒移金翠傍檐楹，斜倚芳丛旧态生。唯奈瘴烟笼饮啄，可堪春雨滞飞鸣。鸳鸯水畔回头羡，豆蔻图前举眼惊。争得鹧鸪来伴著，不妨还校有心情。
三清今日聚灵官，玉刺齐抽谒广寒。执盖冒花香寂历，侍晨交佩响阑珊。将排凤节分阶易，欲校龙书下笔难。唯有世尘中小兆，夜来心拜七星坛。
六分春色一分休，满眼东波尽是愁。花匠凝寒应束手，酒龙多病尚垂头。无穷懒惰齐中散，有底机谋敌右侯。见织短篷裁小檝，拿烟闲弄个渔舟。
日华风蕙正交光，羯末相携籍草塘。佳酒旋倾醽醁嫩，短船闲弄木兰香。烟丝鸟拂来萦带，蘂榼人收去约簧。今日好为联句会，不成刚为欠檀郎。
小谢轻埃日日飞，城边江上阻春晖。虽愁野岸花房冻，还得山家药笋肥。双屐著频看齿折，败裘披苦见毛稀。比邻钓叟无尘事，洒笠鸣蓑夜半归。
野园烟里自幽寻，嫩甲香蕤引渐深。行歇每依鸦舅影，挑频时见鼠姑心。凌风蔼彩初携笼，带露虚疏或贮襟。欲助春盘还爱否，不妨萧洒似家林。
共寻花思极飞腾，病带春寒去未能。烟径水涯多好鸟，竹床蒲椅但高僧。须知日富为神授，只有家贫免盗憎。除却数函图籍外，更将何事结良朋。
新春旒扆御翚轩，海内初传涣汗恩。秦狱已收为厉气，瘴江初返未招魂。英材尽作龙蛇蛰，战地多成虎豹村。除却数般伤痛外，不知何事及王孙。
𢭏成霜粒细鳞鳞，知作愁吟喜见分。向日乍惊新茧色，临风时辨白萍文。好将花下承金粉，堪送天边咏碧云。见倚小窗亲襞染，尽图春色寄夫君。
气和灵府渐氤氲，酒有贤人药有君。七字篇章看月得，百劳言语傍花闻。闲寻古寺消晴日，最忆深溪枕夜云。早晚共摇孤艇去，紫屏风外碧波文。
早云才破漏春阳，野客晨兴喜又忙。自与酌量煎药水，别教安置晒书床。依方酿酒愁迟去，借样裁巾怕索将。唯待数般幽事了，不妨还入少年场。
江干古渡伤离情，断山零落春潮平。东风料峭客帆远，落叶夕阳天际明。战舸昔浮千骑去，钓舟今载一翁轻。可怜宋帝筹帷处，苍翠无烟草自生。
秋来频上向吴亭，每上思归意剩生。废苑池台烟里色，夜村蓑笠雨中声。汀洲月下菱船疾，杨柳风高酒斾轻。君住松江多少日，为尝鲈鲙与莼羹。
山翁曾约旧交欢，须拂侯门侧注冠。月在石头摇戍角，风生江口亚帆竿。闲随野醉溪声闹，独伴清谭晓色残。待取新秋归更好，九华苍翠入楼寒。
薄如蝉翅背斜阳，不称春前赠𦊔郎。初觉顶寒生远吹，预忧头白透新霜。堪窥水槛澄波影，好拂花墙亚蘂香。知有芙蓉留自戴，欲峨烟雾访黄房。
梁鸿夫妇欲双飞，细雨轻寒拂雉衣。初下雪窗因眷恋，次乘烟幰奈光辉。参差扇影分华月，断续箫声落翠微。见说春风偏有贺，露花千朵照庭闱。
谁与春江上信鱼，可怜霜刃截来初。鳞隳似撤骚人屋，腹断疑伤远客书。避网几跳山影破，逆风曾蹙浪花虚。今朝最是家童喜，免泥荒畦掇野蔬。
镂楣消落濯春雨，苍翠无言空断崖。草碧未能忘帝女，燕轻犹自识宫钗。江山祗有愁容在，剑珮应和愧色埋。赖在伍员骚思少，吴王才免似荆怀。
连延花蔓映风廊，岸帻披襟到竹房。居士祗今开梵处，先生曾是草玄堂。清尊林下看香印，远岫窗中挂钵囊。今日有情消未得，欲将名理问思光。
霞骨坚来玉自愁，琢成飞燕古钗头。澄沙脆弱闻应伏，青铁沈埋见亦羞。最称风亭批碧简，好将云窦渍寒流。君能把赠闲吟客，遍写江南物象酬。
直应天授与诗情，百咏唯消一日成。去把彩毫挥下国，归参黄绶别春卿。闲窥碧落怀烟雾，暂向金庭隐姓名。珍重兴公徒有赋，石梁深处是君行。
春龙争地养檀栾，况是双林雨后看。迸出似毫当垤㙞，孤生如恨倚栏干。凌虚势欲齐金刹，折赠光宜照玉盘。更得锦苞零落后，粉环高下挶烟寒。
倚墙当户自横陈，致得贫家似不贫。外布芳菲虽笑日，中含芒刺欲伤人。清香往往生遥吹，狂蔓看看及四邻。遇有客来堪玩处，一端晴绮照烟新。
空王初受逞神功，四钵须臾现一重。持次想添香积饭，覆时应带步罗锺。光寒好照金毛鹿，响静堪降白耳龙。从此宝函香里见，不须西去诣灵峰。
雨多青合是垣衣，一幅蛮笺夜款扉。蕙带又闻宽沈约，茅斋犹自忆王微。方灵祗在君臣正，篆古须抛点画肥。除却伴谈秋水外，野鸥何处更忘机。
迟于春日好于秋，野客相携上钓舟。经略彴时冠暂亚，佩笭箵后带频搊。蒹葭鹭起波摇笠，村落蚕眠树挂钩。料得祗君能爱此，不争烟水似封侯。
乌饭新炊芼臛香，道家斋日以为常。月苗杯举存三洞，云蘂函开叩九章。一掬阳泉堪作雨，数铢秋石欲成霜。可中值著雷平信，为觅闲眠苦竹床。
远窗浮槛亦成年，几伴杨公白昼筵。日暖烟花曾扑地，气浮星象却归天。闲将水石侵军垒，醉引笙歌上钓船。无限恩波犹在目，东风吹起细漪涟。
柿阴成列药花空，却忆桐江下钓筒。亦以鱼虾供熟鹭，近缘樱笋识邻翁。闲分酒剂多还少，自记书签白间红。更爱夜来风月好，转思玄度对支公。
药味多从远客赍，旋添花圃旋成畦。三桠旧种根应异，九节初移叶尚低。山荚便和幽涧石，水芝须带本池泥。从今直到清秋日，又有香苗几番齐。
净名无语示清羸，药草搜来喻更微。一雨一风皆遂性，花开花落尽忘机。教疏兔镂金弦乱，自拥龙刍紫汞肥。莫怪独亲幽圃坐，病容销尽欲依归。
几降真官授隐书，洛公曾到梦中无。眉间入静三辰影，肘后通灵五岳图。北洞树形如曲盖，东凹山色入薰炉。金墟福地能容否，愿作冈前蒋负刍。
火景应难到洞宫，萧闲堂冷任天风。谈玄麈尾抛云底，服散龙胎在酒中。有路还将赤城接，无泉不共紫河通。奇编早晚教传授，免以神仙问葛洪。
终日焚香礼洞云，更思琪树转劳神。曾寻下泊常经月，不到中峰又累春。仙道最高黄玉箓，暑天偏称白纶巾。清斋若见茅司命，乞取朱儿十二斤。
截得筼筜冷似龙，翠光横在暑天中。堪临薤簟闲凭月，好向松窗卧跂风。持赠敢齐青玉案，醉吟偏称碧荷筒。添君雅具教多著，为著西斋谱一通。
檐外青阳有二梅，折来堪下冻醪杯。高杉自欲生龙脑，小弁谁能寄鹿胎。丽事肯教饶沈谢，谈微何必减宗雷。还闻拟结东林社，争奈渊明醉不来。
忽忆高僧坐夏堂，厌泉声闹笑云忙。山重海澹怀中印，月冷风微宿上方。病后书求嵩少药，定回衣染贝多香。何时更问逍遥义，五粒松阴半石床。
旋屈金钩劈翠筠，手中盘作钓鱼轮。忘情不效孤醒客，有意闲窥百丈鳞。雨似轻埃时一起，云如高盖强相亲。任他华毂低头笑，此地终无覆败人。
曾招渔侣下清浔，独茧初随一锤深。细辗烟华无辙迹，静含风力有车音。相呼野饭依芳草，迭和山歌逗远林。得失任渠但取乐，不曾生个是非心。
病来县著脆缗丝，独喜高情为我持。数幅尚凝烟雨态，三篇能赋蕙兰词。云深石静闲眠稳，月上江平放溜迟。第一莫教谙此境，倚天功业待君为。
风清地古带前朝，遗事纷纷未寂寥。三泖凉波鱼𫈵动，五茸春草雉媒娇。云藏野寺分金刹，月在江楼倚玉箫。不用怀归忘此景，吴王看即奉弓招。
蝉雀参差在扇纱，竹襟轻利箨冠斜。垆中有酒文园会，琴上无弦靖节家。芝畹烟霞全覆穗，橘洲风浪半浮花。闲思两地忘名者，不信人间髪解华。
祗于池曲象山幽，便是潇湘浸石楼。斜拂芡盘轻鹜下，细穿菱线小鲵游。闲开茗焙尝须遍，醉拨书帷卧始休。莫道仙家无好爵，方诸还拜碧琳侯。
春尽之官直到秋，岭云深处凭泷楼。居人爱近沈珠浦，候吏多来拾翠洲。賨税尽应输紫贝，蛮童多学佩金钩。知君不恋南枝久，抛却经冬白罽裘。
鼎成仙驭入崆峒，百世犹传至道风。暂应青词为穴凤，却思丹徼伴冥鸿。金公的的生炉际，琼刃时时到梦中。预恐浮山归有日，载将云室十洲东。
明时非罪谪何偏，𫛳鸟巢南更数千。酒满椰杯消毒雾，风随蕉叶下泷船。人多药户生狂蛊，吏有珠官出俸钱。祗以直诚天自信，不劳诗句咏贪泉。
峰抱池光曲岸平，月临虚槛夜何清。僧穿小桧才分影，鱼掷高荷渐有声。因忆故山吟易苦，各横秋簟梦难成。周颙不用裁书劝，自得凉天证道情。
海鹤飘飘韵莫侪，在公犹与俗情乖。初呈酒务求专判，合祷山祠请自差。永夜谭玄侵罔象，一生交态忘形骸。怜君醉墨风流甚，几度题诗小谢斋。
洛生闲咏正抽毫，忽傍旌旗著战袍。檄下连营皆破胆，剑离孤匣欲吹毛。清秋月色临军垒，半夜淮声入贼壕。除却征南为上将，平徐功业更谁高。
曾见凌风上赤霄，尽将华藻赴嘉招。城连虎踞山图丽，路入龙编海舶遥。江客渔歌冲白荇，野禽人语映红蕉。庭中必有君迁树，莫向空台望汉朝。
曾说山栖欲去寻，岂知霜骨葬寒林。常依净住师冥目，兼事容成学算心。逋客预斋还梵唱，老猿窥祭亦悲吟。唯君独在江云外，谁诔孤贞置岘岑。
惯向溪头漾浅沙，薄烟微雨是生涯。时时失伴沈山影，往往争飞杂浪花。晚树清凉还𪈺鳿，旧巢零落寄蒹葭。池塘信美应难恋，针在鱼唇剑在虾。
秋早相逢待得春，崇兰清露小山云。寒花独自愁中见，曙角多同醒后闻。钓具每随轻舸去，诗题闲上小楼分。重思醉墨纵横甚，书破羊欣白练裙。
五叶初成椵树阴，紫团峰外即鸡林。名参鬼盖须难见，材似人形不可寻。品第已闻升碧简，携持应合重黄金。殷勤润取相如肺，封禅书成动帝心。
每值江南日落春，十年诗酒爱逢君。芙蓉湖上吟船倚，翡翠岩前醉马分。祗有汀洲连旧业，岂无章疏动遗文。犹怜未卜佳城处，更𣃁要离冢畔云。
水绕苍山固护来，当时盘踞实雄才。周郎计策清宵定，曹氏楼船白昼灰。五十八年争虎视，三千馀骑骋龙媒。何如今日家天下，阊阖门临万国开。
大小三峰次九华，灵踪今尽属何家。汉时仙上云巅鹤，蜀地春开洞底花。闲傍积岚寻瀑眼，便凌残雪探芝芽。年来已奉黄庭教，夕炼腥魂晓吸霞。
曾向人间拜节旄，乍疑因梦到仙曹。身轻曳羽霞襟狭，髻耸峨烟鹿帻高。山暖不荤峰上薤，水寒仍落洞中桃。从闻此日搜奇话，转觉魂飞夜夜劳。
荒庭古树只独倚，败蝉残蛩苦相仍。虽然诗胆大如斗，争奈愁肠牵似绳。短烛初添蕙幌影，微风渐折蕉衣棱。安得弯弓似明月，快箭拂下西飞鹏。
病容愁思苦相兼，清镜无形未我嫌。贪广异蔬行径窄，故求偏药出钱添。同人散后休赊酒，双燕辞来始下帘。更有是非齐未得，重凭詹尹拂龟占。
云似无心水似闲，忽思名在贡书间。烟霞鹿弁聊悬著，邻里渔舠暂解还。文章病来犹满箧，药苗衰后即离山。广寒宫树枝多少，风送高低便可攀。
心似孤云任所之，世尘中更有谁知。愁寻冷落惊双鬓，病得清凉减四支。怀旧药溪终独往，宿枯杉寺已频期。兼须为月求高处，即是霜轮杀满时。
帆檝衣裳尽钓徒，往来踪迹遍三吴。闲中展卷兴亡小，醉后题诗点画麤。松岛伴谭多道气，竹窗孤梦岂良图。还须待致升平了，即往扁舟放五湖。
声利从来解破除，秋滩唯忆下桐庐。鸬鹚阵合残阳少，蜻蛚吟高冷雨疏。辩伏南华论指指，才非玄晏借书书。当时任使真堪笑，波上三年学炙鱼。
朝市山林隐一般，却归那减卧云懽。堕阶红叶谁收得，半盎清醪客酹干。玉笈诗成吟处晓，金沙泉落梦中寒。真仙若降如相问，曾步星罡绕醮坛。
童初真府召为郎，君与抽毫刻便房。亦谓神仙同许郭，不妨才力似班扬。比于黄绢词尤妙，酬以霜缣价未当。唯我有文无卖处，笔锋销尽墨池荒。
芭蕉霜后石栏荒，林下无人闭竹房。经抄未成抛素几，锡环应撼过寒塘。蒲团为拂浮埃散，茶器空怀碧饽香。早晚却还宗炳社，夜深风雪对禅床。
笔阵初临夜正清，击铜遥认小金钲。飞觥壮若游燕市，觅句难于下赵城。隔岭故人因会忆，傍檐栖鸟带吟惊。梁王座上多词客，五韵甘心第七成。
不知天隐在何乡，且欲烟霞迹暂双。鹤庙未能齐月驭，鹿门聊拟并云窗。藓衔荒磴移桑屐，花浸春醪挹石缸。莫惜查头容钓伴，也应东印有馀江。
经苑初成墨沼开，何人林下肯寻来。若非宗测图山后，即是韩康卖药回。溪籁自吟朱鹭曲，沙云还作白鸥媒。唯应地主公田熟，时送君家麹糵材。
逐日生涯敢计冬，可嗟寒事落然空。窗怜返照缘书小，庭喜新霜为橘红。衰柳尚能和月动，败兰犹拟倩烟笼。不知海上今清浅，试与飞书问洛公。
山寒偏是晓来多，况值禅窗雪气和。病客功夫经未演，故人书信纳新磨。闲临静案修茶品，独傍深溪记药科。从此逍遥知有地，更乘清月伴君过。
见说身轻鹤不如，石房无侣共云居。清晨自削灵香柹，独夜空吟碧落书。十洞飞精应遍吸，一簪秋髪未曾梳。知君便入悬珠会，早晚东骑白鲤鱼。
各将寒调触诗情，旋见微澌入砚生。霜月满庭人暂起，汀洲半夜雁初惊。三秋每为仙题想，一日多因累句倾。千里建康衰草外，含毫谁是忆昭明。
何事轻舟近腊回，茅家兄弟欲归来。封题玉洞虚无奏，点检霜坛沆瀣杯。云肆先生分气调，山图公子爱词才。殷勤为向东乡荐，洒扫含真雪后台。
一函迢递过东瀛，祗为先生处乞铭。已得雄词封静检，却怀孤影在禅庭。春过异国人应写，夜读沧洲怪亦听。遥想勒成新塔下，尽望空碧礼文星。
不必探幽上郁冈，公斋吟啸亦何妨。唯求薏苡供僧食，别著氍毹待客床。春近带烟分短蕙，晓来冲雪撼疏篁。馀杭山酒犹封在，遥嘱高人未肯尝。
已上星津八月槎，文通犹自学丹砂。仙经写得空三洞，隐士招来别九华。静对真图呼绿齿，偶开神室问黄芽。方诸更是怜才子，锡赉于君合有差。
名价皆酬百万馀，尚怜方丈讲玄虚。西都宾问曾成赋，东海人求近著书。茅洞烟霞侵寤寐，檀溪风月挂樵渔。清朝还要廷臣在，两地宁容便结庐。
应缘南国尽南宗，欲访灵溪路暗通。归思不离双阙下，去程犹在四明东。铜缾净贮桃花雨，金策闲摇麦穗风。若恋吾君先拜疏，为论台岳未封公。
天台一万八千丈，师在浮云端掩扉。永夜祗知星斗大，深秋犹见海山微。风前几降青毛节，雪后应披白羽衣。南望烟霞空再拜，欲将飞魄问灵威。
微微春色染林塘，亲拨烟霞坐涧房。阴洞雪胶知未入，浊醪风破的偷尝。芝台晓用金铛煮，星度闲将玉铪量。几遍侍晨官欲降，曙坛先起独焚香。
眉毫霜细欲垂肩，自说初栖海岳年。万壑烟霞秋后到，一林风雨夜深禅。时翻贝叶添新藏，间插松枝护小泉。好是清冬无外事，匡林斋罢向阳眠。
威辇高悬度世名，至今仙裔作公卿。将随羽节朝珠阙，曾佩鱼符管赤城。云冻尚含孤石色，雪干犹堕古松声。应知四扇灵方在，待取归时绿髪生。
高抱相逢各绝尘，水经山疏不离身。才情未拟汤从事，玄解犹嫌竺道人。霞染洞泉浑变紫，雪披江树半和春。谁怜故国无生计，唯种南塘二亩芹。
三迳风霜若利刀，襜褕吹断罥蓬蒿。病中祗自悲龙具，世上何人识羽袍。狐貉近怀珠履贵，薜萝遥羡白巾高。陈王轻煖如相遗，免致衰荷效广骚。
胜华通子共悲辛，荒迳今为旧宅邻。一代交游非不贵，五湖风月合教贫。魂应绝地为才鬼，名与遗编在史臣。闻道平生多爱石，至今犹泣洞庭人。
忽辞明主事真君，直取姜巴路入云。龙篆拜时轻诰命，霓襟披后小玄𫄸。峰前北帝三元会，石上东卿九锡文。应笑世间名利火，等闲灵府剩先焚。
一夜圆吭绝不鸣，八公虚道得千龄。方添上客云眠思，忽伴中仙剑解形。但掩丛毛穿古堞，永留寒影在空屏。君才幸自清如水，更向芝田为刻铭。
还是延年一种材，即将瑶朵冒霜开。不如红艳临歌扇，欲伴黄英入酒杯。陶令接䍠堪岸著，梁王高屋好欹来。月中若有闲田地，为劝嫦娥作意裁。
何事神超入杳冥，不骑孤鹤上三清。多应白简迎将去，即是朱陵炼更生。药奠肯同椒醑味，云谣空替薤歌声。武皇徒有飘飘思，谁问山中宰相名。
共是虚皇简上仙，清词如羽欲飘然。登山凡著几緉屐，破浪欲乘千里船。远梦只留丹井畔，闲吟多在酒旗前。谁知海上无名者，只记渔歌不记年。
王谢遗踪玉籍仙，三年闲上鄂君船。诗怀白阁僧吟苦，俸买青田鹤价偏。行次野枫临远水，醉中衰菊卧凉烟。芙蓉散尽西归去，唯有山阴九万笺。
风雅先生去一麾，过庭才子趣归期。让王门外开帆叶，义帝城中望戟支。郢路渐寒飘雪远，湘波初暖涨云迟。灵均精魄如能问，又得千年贾傅词。
绮席风开照露晴，祗将茶荈代云觥。繁弦似玉纷纷碎，佳妓如鸿一一惊。毫健几多飞藻客，羽寒寥落映花莺。幽人独自西窗晚，闲凭香柽反照明。
老思东极旧岩扉，却待秋风泛舶归。晓梵阳乌当石磬，夜禅阴火照田衣。见翻经论多盈箧，亲植杉松大几围。遥想到时思魏阙，只应遥拜望斜晖。
一阵西风起浪花，绕栏杆下散瑶华。高窗曲槛仙侯府，卧苇荒芹白鸟家。孤岛待寒凝片月，远山终日送馀霞。若知方外还如此，不要秋乘上海槎。
北走南征象我曹，天涯迢递翼应劳。似悲边雪音犹苦，初背岳云行未高。月岛聚栖防暗缴，风滩斜起避惊涛。时人不问随阳意，空拾栏边翡翠毛。
松迳隈云到静堂，杏花临涧水流香。身从乱后全家隐，日校人间一倍长。金箓渐加新品秩，玉皇偏赐羽衣裳。何如圣代弹冠出，方朔曾为汉侍郎。
越谿自古好风烟，盗束兵缠已半年。访戴客愁随水远，浣纱人泣共埃捐。临焦赖洒王师雨，欲堕重登刺史天。早晚山川尽如故，清吟闲上鄂君船。
风雨教春处处伤，一宵云尽见沧浪。全无片烛侵光彩，只有清滩助雪霜。烟蔽櫂歌归浦潊，露将花影到衣裳。却嫌殷浩南楼夕，一带秋声入恨长。
学饵霜茸骨未轻，每逢真夕梦还清。丁宁独受金妃约，许与亲题玉篆名。月苦撼残临水珮，风微飘断系云缨。须臾枕上桐窗晓，露压千枝滴滴声。
橘斋风露已清馀，东郭先生病未除。孤枕易为蛩破梦，短檐难得燕传书。广云披日君应近，倒影裁花我尚疏。唯羡羽人襟似水，平持旄节步空虚。
平波落月吟闲景，暗幌浮烟思起人。清露晓垂花谢半，远风微动蕙抽新。城荒上处樵童小，石藓分来宿鹭驯。晴寺野寻同去好，古碑苔字细书匀。
寻疑天意丧斯文，故选茅峰寄白云。酒后只留沧海客，香前唯见紫阳君。近年已绝诗书癖，今日兼将笔砚焚。为有此身犹苦患，不知何者是玄𫄸。
桂枝新下月中仙，学海词锋誉蔼然。文阵已推忠信甲，穷波犹认孝廉船。清标称住羊车上，俗韵惭居鹤氅前。共许逢蒙快弓箭，再穿杨叶在明年。
疏野林亭震泽西，朗吟闲步喜相携。时时风折芦花乱，处处霜摧稻穗低。百本败荷鱼不动，一枝寒菊蝶空迷。今朝偶得高阳伴，从放山翁醉似泥。
凤麟胶尽夜如何，共叹先生剑解多。几度吊来唯白鹤，此时乘去必青骡。图中含景随残照，琴里流泉寄逝波。惆怅真灵又空返，玉书谁授紫微歌。
雪彩冰姿号女华，寄身多是地仙家。有时南国和霜立，几处东篱伴月斜。谢客琼枝空贮恨，袁郎金钿不成夸。自知终古清香在，更出梅妆弄晚霞。
池塘萧索掩空笼，玉树同嗟一土中。莎径罢鸣唯泣露，松轩休舞但悲风。丹台旧氅难重缉，紫府新书岂更通。云减雾消无处问，只留华髪与衰翁。
岂有头风笔下痊，浪成蛮语向初筵。兰亭旧趾虽曾见，柯笛遗音更不传。照曜文星吴分野，留连花月晋名贤。相逢只恨相知晚，一曲骊歌又几年。
才子襟期本上清，陆云家鸖伴闲情。犹怜反顾五六里，何意忽归十二城。露滴谁闻高叶坠，月沈休藉半阶明。人闻华表堪留语，剩向秋风寄一声。
直欲裁诗问杳冥，岂教灵化亦浮生。风林月动疑留魄，沙岛香愁似蕴情。雪骨夜封苍藓冷，练衣寒在碧塘轻。人间飞去犹堪恨，况是泉台远玉京。
泽国春来少遇晴，有花开日且飞觥。王戎似电休推病，周𫖮才醒众却惊。芳景渐浓偏属酒，煖风初畅欲调莺。知君不肯然官烛，争得华筵彻夜明。
高挂吴帆喜动容，问安归去指湘峰。悬鱼庭内芝兰秀，驭鹤门前薜荔封。红斾正怜棠影茂，彩衣偏带桂香浓。临岐独有霑襟恋，南巷当年共化龙。
师来一世恣经行，却泛沧波问去程。心静已能防渴鹿，鼙喧时为骇长鲸。禅林几结金桃重，梵室重修铁瓦轻。料得还乡无别利，只应先见日华生。
忆昔为儿逐我兄，曾抛竹马拜先生。书斋已换当时主，诗壁空题故友名。岂是争权留怨敌，可怜当路尽公卿。柴扉草屋无人问，犹向荒田责地征。
斜汉银澜一夜东，飘飘何处五云中。空留华表千年约，才毕丹炉九转功。形蜕远山孤圹月，影寒深院晓松风。门人不睹飞升去，犹与浮生哭恨同。
白艳轻明带露痕，始知佳色重难群。终朝疑笑梁王雪，尽日慵飞蜀帝魂。燕雨似翻瑶渚浪，雁风疑卷玉绡纹。琼妃若会宽裁剪，堪作蟾宫夜舞裙。
自怜旅舍亦酣歌，世路无机奈尔何。霄汉逼来心不动，鬓毛白尽兴犹多。残阳暂照乡关近，远鸟因投岳庙过。闲得此身归未得，磬声深夏隔烟萝。
华下支离已隔河，又来此地避干戈。山田渐广猿时到，邨舍新添燕亦多。丹桂石楠宜并长，秦云楚雨暗相和。儿童栗熟迷归路，归得仍随牧竖歌。
西北乡关近帝京，烟尘一片正伤情。愁看地色连空色，静听歌声似哭声。红蓼满邨人不在，青山遶槛路难平。从他烟棹更南去，休向津头问去程。
全家与我恋孤岑，蹋得苍苔一径深。逃难人多分隙地，放生麋大出寒林。名应不朽轻仙骨，理到忘机近佛心。昨夜前溪骤雷雨，晚晴闲步数峰吟。
灵一心传清塞心，可公吟后础公吟。近来雅道相亲少，惟仰吾师所得深。好句未停无暇日，旧山归老有东林。冷曹孤宦甘寥落，多谢携筇数访寻。
红叶黄花秋景宽，醉吟朝夕在樊川。却嫌今日登山俗，且共高僧对榻眠。别画长怀吴寺壁，宜茶偏赏霅溪泉。归来童穉争相笑，何事无人与酒船。
家山牢落战尘西，匹马偷归路已迷。冢上卷旗人簇立，花边移寨鸟惊啼。本来薄俗轻文字，却致中原动鼓鼙。将取一壶闲日月，长歌深入武陵溪。
病来犹强引雏行，力上东原欲试耕。几处马嘶春麦长，一川人喜雪峰晴。闲知有味心难肯，道贵谋安迹易平。陶令若能兼不饮，无弦琴亦是沽名。
宦游萧索为无能，移住中条最上层。得剑乍如添健仆，亡书久似失良朋。燕昭不是空怜马，支遁何妨亦爱鹰。自此致身绳检外，肯教世路日兢兢。
闲身事少只题诗，五十今来觉陡衰。清秩偶叨非养望，丹方频试更堪疑。髭须强染三分折，弦管遥听一半悲。漉酒有巾无黍酿，负他黄菊满东篱。
得见明时下寿身，须甘岁酒更移巡。生情暗结千重恨，寒势常欺一半春。文武轻销丹灶火，市朝偏贵黑头人。自伤衰飒慵开镜，拟与儿童别写真。
箨冠新带步池塘，逸韵偏宜夏景长。扶起绿荷承早露，惊回白鸟入残阳。久无书去干时贵，时有僧来自故乡。不用名山访真诀，退休便是养生方。
诗人自古恨难穷，暮节登临且喜同。四望交亲兵乱后，一川风物笛声中。菊残深处回幽蝶，陂动晴光下早鸿。明日更期来此醉，不堪寂寞对衰翁。
争名岂在更搜奇，不朽才消一句诗。穷辱未甘英气阻，乖疏还有正人知。荷香浥露侵衣润，松影和风傍枕移。只此共栖尘外境，无妨亦恋好文时。
乱后烧残数架书，峰前犹自恋吾庐。忘机渐喜逢人少，览镜空怜待鹤疏。孤屿池痕春涨满，小阑花韵午晴初。酣歌自适逃名久，不必门多长者车。
重阳未到已登临，探得黄花且独斟。客舍喜逢连日雨，家山似响隔河砧。乱来已失耕桑计，病后休论济活心。自贺逢时能自弃，归鞭唯拍马鞯吟。
白菊初开卧内明，闻君相访病身轻。樽前且拨伤心事，谿上还随觅句行。幽鹤傍人疑旧识，残蝉向日噪新晴。拟将寂寞同留住，且劝康时立大名。
紫凤朝衔五色书，阳春忽布网罗除。已将心变寒灰后，岂料光生腐草馀。建水风烟收客泪，杜陵花烛梦郊居。劳君故有诗相赠，欲报琼瑶愧不如。
天南行李半波涛，滩树枝枝拂戏猱。初著蓝衫从远峤，乍辞云署泊轻艘。山村象踏桄榔叶，海外人收翡翠毛。名宦两成归旧隐，遍寻亲友兴何饶。
身没南荒雨露赊，朱门空锁旧繁华。池塘凿就方通水，桃杏栽成未见花。异代图书藏几箧，倾城罗绮散谁家。昔年埏埴生灵地，今日生人为叹嗟。
猎猎旗幡过大荒，敕书犹带御烟香。滹沱河冻军回探，逻逤城孤雁著行。远寨风狂移帐幕，平沙日晚卧牛羊。早终册礼朝天阙，莫遣虬髭染塞霜。
潭心烟雾破斜晖，殷殷雷声隔翠微。崖蹙盘涡翻蜃窟，滩吹白石上渔矶。陵风舴艋讴哑去，出水鸬鹚薄泊飞。秋霁更谁同此望，远钟时见一僧归。
明家不要买山钱，施作清池种白莲。松桧老依云外地，楼台深锁洞中天。风经绝顶回疏雨，石倚危屏挂落泉。欲结茅庵伴师住，肯饶多少薜萝烟。
故乡归路隔高雷，见说年来事可哀。村落日中眠虎豹，田园雨后长蒿莱。海隅久已无春色，地底真成有劫灰。荆棘满山行不得，不知当日是谁栽。
带露含烟处处垂，绽黄摇绿嫩参差。长堤未见风飘絮，广陌初怜日映丝。斜傍画筵偷舞态，低临妆阁学愁眉。离亭不放到春暮，折尽拂檐千万枝。
身非绝粒本清羸，束挂仙经杖一枝。落叶独寻流水去，深山长与白云期。树临丹灶寒花疾，坛近清岚夜月迟。樵客若能随洞里，回归人世始应悲。
花木闲门苔藓生，浐川特去得吟情。病来久绝洞庭信，年长却思庐岳耕。落日独归林下宿，暮云多遶水边行。干时退出长如此，频愧相忧道姓名。
万里沙西寇已平，犬羊群外筑空城。分营夜火烧云远，校猎秋雕掠草轻。秦将力随胡马竭，蕃河流入汉家清。羌戎不识干戈老，须贺当时圣主明。
高楼怀古动悲歌，鹳雀今无野燕过。树隔五陵秋色早，水连三晋夕阳多。渔人遗火成寒烧，牧笛吹风起夜波。十载重来值摇落，天涯归计欲如何。
自说安贫归未得，竹边门掩小池冰。典琴赊酒吟过寺，送客思乡上灞陵。待月夜留烟岛客，忆云闲访翠微僧。几时献了相如赋，共向嵩山采茯苓。
潮槛烟波别钓津，西京同□荻□贫。不知守道归何日，相对无言尽几春。晴景远山花外暮，云边高盖水边□。与君愁寂无消处，赊酒青门送楚人。
自说年深别石桥，遍游灵迹熟南朝。已知世路皆虚幻，不觉空门是寂寥。沧海附船浮浪久，碧山寻塔上云遥。如今竹院藏衰老，一点寒灯弟子烧。
谁家烟径长莓苔，金碧虚栏竹上开。流水远分山色断，清猿时带角声来。六朝明月唯诗在，三楚空山有雁回。达理始应尽惆怅，僧闲应得话天台。
七松亭上望秦川，高鸟闲云满目前。已比子真耕谷口，岂同陶令卧江边。临崖把卷惊回烧，扫石留僧听远泉。明月影中宫漏近，珮声应宿使朝天。
溪叠云深转谷迟，暝投孤店草虫悲。愁连远水波涛夜，梦断空山雨雹时。边海故园荒后买，入关玄髪夜来衰。东归未必胜羁旅，况是东归未有期。
二转郎曹自勉旃，莎阶吟步想前贤。不如何逊无佳句，若比冯唐是壮年。捧制名题黄纸尾，约僧心在白云边。乳毛松雪春来好，直夜清闲且学禅。
昔年山下结茅茨，村落重来野径移。樵客相逢悲往事，林僧闲坐问归期。异藤遍树无空处，幽草缘溪少歇时。此景一抛吟欲老，可能文字圣朝知。
昆仑凝想最高峰，王母来乘五色龙。歌听紫鸾犹缥缈，语来青鸟许从容。风回水落三清月，漏苦霜传五夜钟。树影悠悠花悄悄，若闻箫管是行踪。
鳌岫云低太一坛，武皇斋洁不胜懽。长生碧字期亲署，延寿丹泉许细看。剑佩有声宫树静，星河无影禁花寒。秋风袅袅月朗朗，玉女清歌一夜阑。
树入天台石路新，云和草静迥无尘。烟霞不省生前事，水木空疑梦后身。往往鸡鸣岩下月，时时犬吠洞中春。不知此地归何处，须就桃源问主人。
天和树色霭苍苍，霞重岚深路渺茫。云实满山无鸟雀，水声沿涧有笙簧。碧沙洞里乾坤别，红树枝前日月长。愿得花间有人出，免令仙犬吠刘郎。
殷勤相送出天台，仙境那能却再来。云液每归须强饮，玉书无事莫频开。花当洞口应长在，水到人间定不回。惆怅溪头从此别，碧山明月闭苍苔。
不将清瑟理霓裳，尘梦那知鹤梦长。洞里有天春寂寂，人间无路月茫茫。玉沙瑶草连溪碧，流水桃花满涧香。晓露风灯零落尽，此生无处访刘郎。
再到天台访玉真，青苔白石已成尘。笙歌冥寞闲深洞，云鹤萧条绝旧邻。草树总非前度色，烟霞不似昔年春。桃花流水依然在，不见当时劝酒人。
北斗佳人双泪流，眼穿肠断为牵牛。封题锦字凝新恨，抛掷金梭织旧愁。桂树三春烟漠漠，银河一水夜悠悠。欲将心向仙郎说，借问榆花早晚秋。
好风吹树杏花香，花下真人道姓王。大篆龙蛇随笔札，小天星斗满衣裳。闲抛南极归期晚，笑指东溟饮兴长。要唤麻姑同一醉，使人沽酒向馀杭。
九点秋烟黛色空，绿华归思颇无穷。每悲驭鹤身难任，长恨临霞语未终。河影暗吹云梦月，花声闲落洞庭风。蓝丝重勒金条脱，留与人间许侍中。
桑叶扶疏闭日华，穆王邀命宴流霞。霓旌著地云初驻，金奏掀天月欲斜。歌咽细风吹粉蕊，饮馀清露湿瑶砂。不知白马红缰解，偷吃东田碧玉花。
琪树扶疏压瑞烟，玉皇朝客满花前。山川到处成三月，丝竹经时即万年。树石冥茫初缩地，杯盘狼籍未朝天。东风小饮人皆醉，从听黄龙枕水眠。
碧落香销兰露秋，星河无梦夜悠悠。灵妃不降三清驾，仙鹤空成万古愁。浩月隔花追款别，瑞烟笼树省淹留。人间何事堪惆怅，海色西风十二楼。
天上人间两渺茫，不知谁识杜兰香。来经玉树三山远，去隔银河一水长。怨入清尘愁锦瑟，酒倾玄露醉瑶觞。遗情更说何珍重，擘破云鬟金凤皇。
岂是丹台归路遥，紫鸾烟驾不同飘。一声洛水传幽咽，万片宫花共寂寥。红粉美人愁未散，清华公子笑相邀。缑山碧树青楼月，肠断春风为玉箫。
莫道真游烟景赊，潇湘有路入京华。溪头鹤树春常在，洞口人家日易斜。一水暗鸣闲遶涧，五云长往不还家。白羊成队难收拾，吃尽溪边巨胜花。
惆怅冰颜不复归，晚秋黄叶满天飞。迎风细荇传香粉，隔水残霞见画衣。白玉帐寒鸳梦绝，紫阳宫远雁书稀。夜深池上兰桡歇，断续歌声彻太微。
风前整顿紫荷巾，常向罗浮保养神。石磴倚天行带月，铁桥通海入无尘。龙蛇出洞闲邀雨，犀象眠花不避人。最爱葛洪寻药处，露苗烟蕊满山春。
海风叶叶驾霓旌，天路悠悠接上清。锦诰凄凉遗去恨，玉箫哀绝醉离情。五湖夜月幡幢湿，双阙清风剑珮轻。从此暂辞华表柱，便应千载是归程。
五峰已别隔人间，双阙何年许再还。既埽山川收地脉，须留日月驻天颜。霞觞共饮身虽在，风驭难陪迹未闲。从此枕中唯有梦，梦魂何处访三山。
仙老闲眠碧草堂，帝书征入白云乡。龟台欲署长生籍，鸾殿还论不死方。红露想倾延命酒，素烟思𦶟降真香。五千言外无文字，更有何词赠武皇。
皇帝斋心洁素诚，自朝真祖报升平。华山秋草多归马，沧海寒波绝洗兵。银箭水残河势断，玉炉烟尽日华生。千官整肃三天夜，剑佩初闻入太清。
海日西飞度禁林，太清宫殿月沉沉。不闻北斗倾尧酒，空觉南风入舜琴。歌压钧天闲梦尽，诏归秋水道情深。雪风更起古杉叶，时送步虚清磬音。
太一天坛降紫君，属车龙鹤夜成群。春浮玉藻寒初落，露拂金茎曙欲分。三代乐回风入律，四溟歌驻水成文。千官不动旌旗下，日照南山万树云。
山拥飞云海水清，天坛未夕仗先成。千官不起金縢议，万国空瞻玉藻声。禁火曙然烟焰袅，宫衣寒拂雪花轻。侧闻左右皆周吕，看取从容致太平。
太和琴暖发南薰，水阔风高得细闻。沧海举歌夔是相，历山回禅舜为君。翠微呼处生丹障，清静封中起白云。今日病身惭小隐，欲将泉石勒移文。
年少英雄好丈夫，大家望拜执金吾。闲眠晓日听𫛸鴂，笑倚春风仗辘轳。深院吹笙闻汉婢，静街调马任奚奴。牡丹花下帘钩外，独凭红肌捋虎须。
海风卷树冻岚消，忧国宁辞岭外遥。自顾勤劳甘百战，不将功业负三朝。剑澄黑水曾芟虎，箭劈黄云惯射雕。代北天南尽成事，肯将心许霍嫖姚。
日照双旌射火山，笑迎宾从却南还。风云暗发谈谐外，感会潜生气概间。蕲竹水翻台榭湿，刺桐花落管弦闲。无因得靸真珠履，亲从新侯定八蛮。
白石溪边自结庐，风泉满院称幽居。鸟啼深树𣃁灵药，花落闲窗看道书。烟岚晚过鹿裘湿，水月夜明山舍虚。支颐冷笑缘名出，终日王门强曳裾。
寂寥深木闭烟霞，洞里相知有几家。笑看潭鱼吹水沫，醉嗔溪鹿吃蕉花。穿厨历历泉声细，绕屋悠悠树影斜。夜静著灰封釜灶，自添文武养丹砂。
自种双松费几钱，顿令院落似秋天。能藏此地新晴雨，却惹空山旧烧烟。枝压细风过枕上，影笼残月到窗前。莫教取次成闲梦，使汝悠悠十八年。
四十年前百战身，曾驱虎队扫胡尘。风悲鼓角榆关暮，日暖旌旗陇草春。铁马惯牵邀上客，金鱼多解乞佳人。胸中别有安边计，谁睬髭须白似银。
灞水桥边酒一杯，送君千里赴轮台。霜黏海眼旗声冻，风射犀文甲缝开。断碛簇烟山似米，野营轩地鼓如雷。分明会得将军意，不斩楼兰不拟回。
北风裂地黯边霜，战败桑干日色黄。故国暗回残士卒，新坟空葬旧衣裳。散牵细马嘶青草，任去佳人吊白杨。除却阴符与兵法，更无一物在仪床。
将军溢价买吴钩，要与中原静寇雠。试挂窗前惊电转，略抛床下怕泉流。青天露拔云霓泣，黑地潜擎鬼魅愁。见说夜深星斗畔，等闲期克月支头。
陇上沙葱叶正齐，腾黄犹自跼羸蹄。尾蟠夜雨红丝脆，头捽秋风白练低。力惫未思金络脑，影寒空望锦障泥。阶前莫怪垂双泪，不遇孙阳不敢嘶。
不剪焦毛鬣半翻，何人别是古龙孙。霜侵病骨无骄气，土蚀骢花见卧痕。未喷断云归汉苑，曾追轻练过吴门。一朝千里心犹在，争肯潜忘秣饲恩。
空被秋风吹病毛，无因濯浪刷洪涛。卧来总怪龙蹄跙，瘦尽谁惊虎口高。追电有心犹款段，逢人相骨强嘶号。欲将鬐鬣重裁剪，乞借新成利铰刀。
病久无人著意看，玉华衫色欲凋残。饮惊白露泉花冷，吃怕清秋豆叶寒。长襜敢辞红锦重，旧缰宁畏紫丝蟠。王良若许相抬策，千里追风也不难。
邵陵佳树碧葱茏，河汉西沈宴未终。残漏五更传海月，清笳三会揭天风。香熏舞席云鬟绿，光射头盘蜡烛红。今日却怀行乐处，两床丝竹水楼中。
不知何路却飞翻，虚受贤侯郑重恩。五夜清歌敲玉树，三年洪饮倒金尊。招携永感双鱼在，报荅空知一剑存。狼籍棃花满城月，当时长醉信陵门。
粉堞彤轩画障西，水云红树窣璇题。鹧鸪欲绝歌声定，鸜鹆初惊舞袖齐。坐对玉山空甸线，细听金石怕低迷。东风夜月三年饮，不省非时不似泥。
木鱼金钥锁春城，夜上红楼纵酒情。竹叶水繁更漏促，桐花风软管弦清。百分散打银船溢，十指宽催玉箸轻。星斗渐稀宾客散，碧云犹恋艳歌声。
三年身逐汉诸侯，宾榻容居最上头。饱听笙歌陪痛饮，熟寻云水纵闲游。朱门锁闭烟岚暮，铃阁清冷水木秋。月满前山圆不动，更邀诗客上高楼。
古物神光雪见羞，未能擎出恐泉流。暗临黑水蛟螭泣，潜倚空山鬼魅愁。生怕雷霆号涧底，长闻风雨在床头。垂情不用将闲气，恼乱司空犯斗牛。
蟠桃花老华阳东，轩后登真谢六宫。旌节暗迎归碧落，笙歌遥听隔崆峒。衣冠留葬桥山月，剑履将随浪海风。看却龙髯攀不得，红霞零落鼎湖空。
戴月早辞三秀馆，迟明初识九华峰。差差玉剑寒铓利，袅袅青莲翠叶重。奇状却疑人画出，岚光如为客添浓。行春若到五溪上，此处褰帷正面逢。
菊花村晚雁来天，共把离觞向水边。官满便寻垂钓侣，家贫已用卖琴钱。浪生湓浦千层雪，云起炉峰一炷烟。倘见吾乡旧知己，为言憔悴过年年。
几宿春山逐陆郎，清明时节好烟光。归穿细荇船头滑，醉踏残花屐齿香。风急岭云飘迥野，雨馀田水落方塘。不堪吟罢东回首，满耳蛙声正夕阳。
独把一杯山馆中，每经时节恨飘蓬。侵堦草色连朝雨，满地梨花昨夜风。蜀魄啼来春寂寞，楚魂吟后月朦胧。分明记得还家梦，徐孺宅前湖水东。
春初一卧到秋深，不见红芳与绿阴。窗下展书难久读，池边扶杖欲闲吟。藕穿平地生荷叶，笋过东家作竹林。在舍浑如远乡客，诗僧酒伴镇相寻。
鹦鹉洲头夜泊船，此时形影共凄然。难归故国干戈后，欲告何人雨雪天。箸拨冷灰书闷字，枕陪寒席带愁眠。自嗟落魄无成事，明日春风又一年。
冷酒一杯相劝频，异乡相遇转相亲。落花风里数声笛，芳草烟中无限人。都大此时深怅望，岂堪高处更逡巡。思量费子真仙子，不作头陀山下尘。
篱下霜前偶得存，忍教迟晚避兰荪。也销造化无多力，未受阳和一点恩。栽处不容依玉砌，要时还许上金尊。陶潜殁后谁知己，露滴幽丛见泪痕。
喜怒寒暄直不匀，终无形状始无因。能将尘土平欺客，爱把波澜枉陷人。飘乐遰香随日在，绽花开柳逐年新。深知造化由君力，试为吹嘘借与春。
狡兔顽蟾死复生，度云经汉澹还明。夜长虽耐对君坐，年少不禁随尔行。玉桂影摇乌鹊动，金波寒注鬼神惊。人间半被虚抛掷，唯向孤吟客有情。
傍雨衣风冷渐匀，更凭青女事精神。来时将得几多雁，到处愁他无限人。能被绿杨深懊恼，谩偎黄菊送殷勤。邹家不用偏吹律，到底荣枯也自均。
地耸苍龙势抱云，天教青共众材分。孤标百尺云中见，长啸一声风里闻。桃李傍他真是佞，藤萝攀尔亦非群。平生相爱应相识，谁道修篁胜此君。
四百年间反复寻，汉家兴替好沾襟。每逢奸诈须挼手，真遇英雄始醒心。王莽弄来曾半破，曹公将去便平沈。当时虚受君恩者，谩向青编作鬼林。
南朝天子爱风流，尽守江山不到头。总是战争收拾得，却因歌舞破除休。尧行道德终无敌，秦把金汤可自由。试问繁华何处有，雨苔烟草古城秋。
争帝图王德尽衰，骤兴驰霸亦何为。君臣都是一场笑，家国共成千载悲。排岸远樯森似槊，落波残照赫如旗。今朝城上难回首，不见楼船索战时。
曾傍龙舟拂翠华，至今凝恨倚天涯。但经春色还秋色，不觉杨家是李家。背日古阴从北朽，逐波疏影向南斜。年年只有晴风便，遥为雷塘送雪花。
国东王气凝蒲关，楼台帖出晴空间。紫烟横捧大舜庙，黄河直打中条山。地锁咽喉千古壮，风传歌吹万家闲。来来去去身依旧，未及潘年鬓已斑。
弱柳贞松一地栽，不因霜霰自难媒。书生只是平时物，男子争无乱世才。铁马已随红斾去，同人犹著白衣来。到头功业须如此，莫为初心首重回。
正作南宫第一人，𫏐随霓斾怆离群。晓从阙下辞天子，春向江头待使君。五马尚迷青琐路，双鱼犹惹翠兰芬。明朝无路寻归处，禁树参差隔紫云。
忆昔南阳顾草庐，便乘雷电捧乘舆。酌量诸夏须平取，期刻群雄待遍锄。南面未能成帝业，西陵那忍送宫车。九疑山下频惆怅，曾许微臣水共鱼。
双凤衔书次第飞，玉皇催促列仙归。云开日月临青琐，风卷烟霞上紫微。莲影一时空俭府，兰香同处扑尧衣。此生长扫朱门者，每向人间梦粉闱。
柳带东风一向斜，春阴澹澹蔽人家。有时三点两点雨，到处十枝五枝花。万井楼台疑绣画，九原珠翠似烟霞。年年今日谁相问，独卧长安泣岁华。
风烟放荡花披猖，秋千女儿飞短墙。绣袍驰马拾遗翠，锦袖鬬鸡喧广场。天地气和融霁色，池台日暖烧春光。自怜尘土无他事，空脱荷衣泥醉乡。
鲸鬣翻腾四海波，始将天意用干戈。尽驱神鬼随鞭策，全罩英雄入网罗。提剑尚残吴郡国，垂衣犹欠魏山河。鼎湖无路追仙驾，空使群臣泣血多。
平生不识绣衣裳，闲把荆钗亦自伤。镜里只应谙素貌，人间多自信红妆。当年未嫁还忧老，终日求媒即道狂。两意定知无说处，暗垂珠泪湿蚕筐。
万古交驰一片尘，思量名利孰如身。长疑好事皆虚事，却恐闲人是贵人。老逐少来终不放，辱随荣后直须匀。劝君不用夸头角，梦里输赢总未真。
千里烟霞锦水头，五丁开得也风流。春装宝阙重重树，日照仙州万万楼。蛙似公孙虽不守，龙如诸葛亦须休。此中无限英雄鬼，应对江山各自羞。
眼前何事不伤神，忍向江头更弄春。桂树既能欺贱子，杏花争肯采闲人。麻衣未掉浑身雪，皂盖难遮满面尘。珍重列星相借问，嵇康慵病也天真。
拂云朱槛捧昭回，静对铜浑水镜开。太史只知频奏瑞，苍生无计可防灾。景公进德星曾退，汉帝推诚日为回。何事旷官全不语，好天良月锁高台。
落拓东风不藉春，吹开吹谢两何因。当时曾见笑筵主，今日自为行路尘。颜色却还天上女，馨香留与世间人。明年寒食重相见，零泪无端又满巾。
腰剑囊书出户迟，壮心奇命两相疑。麻衣尽举一双手，桂树只生三两枝。黄祖不怜鹦鹉客，志公偏赏麒麟儿。叔牙忧我应相痛，回首天涯寄所思。
紫泥飞诏下金銮，列象分明世仰观。北省谏书藏旧草，南宫郎署握新兰。春归凤沼恩波暖，晓入鸳行瑞气寒。偏是此生栖息者，满衣零泪一时干。
咬咬嘎嘎水禽声，露洗松阴满院清。溪畔印沙多鹤迹，槛前题竹有僧名。问人远岫千重意，对客闲云一片情。早晚尘埃得休去，且将书剑事先生。
怪来莺蝶似凝愁，不觉看花𫏐湿头。疏影未藏千里树，远阴微翳万家楼。青罗舞袖纷纷转，红脸啼珠旋旋收。岁旱且须教济物，为霖何事爱风流。
梦绕清华宴地深，洞宫横锁晓沈沈。鹏飞碧海终难见，鹤入青霄岂易寻。六尺羇魂迷定止，两行愁血谢知音。平生只耻凌风翼，随得鸣珂上禁林。
吟近秋光思不穷，酷探骚雅愧无功。茫然心苦千篇拙，瞑坐神凝万象空。月上开襟当北户，竹边回首揖西风。知音频有新诗赠，白雪纷纷落郢中。
得水蛟龙失水鱼，此心相对两何如。敢辞今日须行卷，犹喜他年待荐书。松桂也应情未改，萍蓬争奈迹还疏。春风不见寻花伴，遥向青云泥子虚。
华山黑影霄崔嵬，金天□□门未开。雨淋鬼火灭不灭，风送神香来不来。墙外素钱飘似雪，殿前阴柏吼如雷。知君暗宰人间事，休把苍生梦里裁。
情知此事少知音，自是先生枉用心。世上几时曾好古，人前何必更沾襟。致身不似笙竽巧，悦耳宁如郑卫淫。三尺焦桐七条线，子期师旷两沈沈。
秋来缘树复缘墙，怕共平芜一例荒。颜色不能随地变，风流唯解逐人香。烟含细叶交加碧，露拆寒英次第黄。深谢栽培与知赏，但惭终岁待重阳。
钝碧顽青几万秋，直无天地始应休。莫嫌尘土佯遮面，能向楼台强出头。霁色陡添千尺翠，夕阳闲放一堆愁。假绕不是神仙骨，终抱琴书向此游。
记室新诗相寄我，蔼然清绝更无过。溪风满袖吹骚雅，岩瀑无时滴薜萝。云外山高寒色重，雪中松苦夜声多。静酬嘉唱对幽景，苍鹤羸栖古木柯。
荣枯无路入千峰，肥遁谁谐此志同。司寇亦曾遭鲁黜，步兵何事哭途穷。桧松瘦健滴秋露，户牖虚明生晚风。山思更清人影绝，陇云飞入草堂中。
松下清风吹我襟，上方钟磬夜沉沉。已知庐岳尘埃绝，更忆寒山雪月深。高谢万缘消祖意，朗吟千首亦师心。岂知名出遍诸夏，石上栖禅竹影侵。
南山低对紫云楼，翠影红阴瑞气浮。一种是春长富贵，大都为水也风流。争攀柳带千千手，间插花枝万万头。独向江边最惆怅，满衣尘土避王侯。
江色沈天万草齐，暖烟晴霭自相迷。蜂怜杏蕋细香落，莺坠柳条浓翠低。千队国娥轻似雪，一群公子醉如泥。斜阳怪得长安动，陌上分飞万马蹄。
一拓纤痕更不收，翠微苍藓几经秋。谁陈帝子和番策，我是男儿为国羞。寒雨洗来香已尽，澹烟笼著恨长留。可怜汾水知人意，旁与吞声未忍休。
归卧东林计偶谐，柴门深向翠微开。更无尘事心头起，还有诗情象外来。康乐公应频结社，寒山子亦患多才。星郎雅是道中侣，六艺拘牵在隗台。
坐近松风骨自寒，茅斋直拶白云边。玄关不闭何人到，此事谁论在佛先。天竺老师留一句，曹溪行者答全篇。今朝林下忘言说，强把新诗寄谪仙。
卧病厌厌三伏尽，商飙初自水边来。高峰枯槁骨偏峭，野树扶疏叶未摧。时序追牵从鬓改，蝉声酸急是谁催。云门不闭全无事，心外沈然一聚灰。
晓屐归来岳寺深，尝思道侣会东林。昏沈天竺看经眼，萧索净名老病心。云盖数重横陇首，苔花千点遍松阴。知君超达悟空旨，三径闲行抱素琴。
千里烟砂尽日昏，战馀烧罢闭重门。新成剑戟皆农器，旧著衣裳尽血痕。卷地朔风吹白骨，柱天青气泣幽魂。自怜长策无人问，羞戴儒冠傍塞垣。
旗头指处见黄埃，万马横驰鹘翅回。剑戟远腥凝血在，山河先暗阵云来。角声恶杀悲于哭，鼓势争强怒若雷。日暮却登寒垒望，饱鸱清啸伏尸堆。
风怒边沙迸铁衣，胡儿胡马正骄肥。将军对阵谁教入，战士辞营不道归。新血溅红黏蔓草，旧骸堆白映寒晖。胸中纵有销兵术，欲向何门说是非。
柳底花阴压露尘，醉烟轻罩一团春。鸳鸯占水能嗔客，鹦鹉嫌笼解骂人。騕袅似龙随日换，轻盈如燕逐年新。不知买尽长安笑，活得苍生几户贫。
不识人间巧路岐，只将端拙泥神祇。与他名利本无分，却共水云曾有期。大抵物情应莫料，近来天意也须疑。自怜心计今如此，凭仗春醪为解颐。
十年磨镞事锋铓，始逐朱旗入战场。四海风云难际会，一生肝胆易开张。退飞莺谷春零落，倒卓龙门路渺茫。今日惭知也惭命，笑馀歌罢忽凄凉。
春满南宫白日长，夜来新值锦衣郎。朱排六相助神耸，玉衬一厅侵骨凉。砌竹拂袍争草色，庭花飘艳妒兰香。从今不羡乘槎客，曾到三星列宿傍。
邀勒春风不早开，众芳飘后上楼台。数苞仙艳火中出，一片异香天上来。晓露精神妖欲动，暮烟情态恨成堆。知君也解相轻薄，斜倚阑干首重回。
大帝闲吹破冻风，青云融液流长空。天人醉引玄酒注，倾香旋入花根土。湿尘轻舞唐唐春，神娥无迹莓苔新。老农私与牧童论，纷纷便是仓箱本。
云根劈裂雷斧痕，龙泉切璞青皮皴。直方挺质贞且真，当庭卓立凝顽神。春雨流膏成立文，主人性静看长新。明月夜来回短影，何如照冷太湖滨。
上帝春宫思丽绝，夭桃变态求新悦。便是花中倾国容，牡丹露泣长门月。野树滴残龙战血，曦车碾下朝霞屑。惆怅东风未解狂，争教此物芳菲歇。
同云惨惨如天怒，寒龙振鬣飞干雨。玉圃花飘朵不匀，银河风急惊砂度。谢客凭轩吟未住，望中顿失纵横路。应是羲和倦晓昏，暂反元元归太素。
横塘日澹秋云隔，浪织轻飔罗幂幂。红绡撇水荡舟人，画桡掺掺柔荑白。鲤鱼虚掷无消息，花老莲疏愁未摘。却把金钗打绿荷，懊恼露珠穿不得。
江南四月薰风低，江南女儿芳步齐。晚云接水共渺弥，远沙叠草空萋萋。白苎不堪论古意，数花犹可醉前溪。孤舟有客归未得，乡梦欲成山鸟啼。
明王猎士犹疏在，岩谷安居最有才。高虎壮言知鬼伏，葛龙闲卧待时来。云藏山色晴还媚，风约溪声静又回。不独春光堪醉客，庭除长见好花开。
鸿雁哀哀背朔方，馀霞倒影画潇湘。长汀细草愁春浪，古渡寒花倚夕阳。鬼树夜分千炬火，渔舟朝巷一蓬霜。侬家本是持竿者，为爱明时入帝乡。
莲遶闲停柳遶池，蝉吟暮色一枝枝。未逢皇泽搜遗逸，赢得青山避乱离。花圃春风邀客醉，茅檐秋雨对僧碁。樵童牧竖劳相问，岩穴从来出帝师。
晚雨霏微思杪秋，不堪才子尚羇游。尘随别骑东西急，波促年华日夜流。凉月云开光自远，古松风在韵难休。男儿但得功名立，纵是深恩亦易酬。
一叶闲飞斜照里，江南仲蔚在蓬蒿。天衢云险驽骀蹇，月桂风和梦想劳。遶枕泉声秋雨细，对门山色古屏高。此中即是神仙地，引手何妨一钓鳌。
真宰无私造化均，年年分散月中春。皆期早蹑青云路，谁肯长为白社人。宋国高风休敛翼，圣朝公道易酬身。大须审固穿杨箭，莫遣参差鬓雪新。
蟾影珪圆湖始波，楚人相别恨偏多。知君有路升霄汉，独我无由出薜萝。虽道危时难进取，到逢清世又如何。谁听宁戚敲牛角，月落星稀一曲歌。
云木沈沈夏亦寒，此中幽隐几经年。无多别业供王税，大半生涯在钓船。蜀魄叫回芳草色，鹭鸶飞破夕阳烟。干戈猬起能高卧，只个逍遥是谪仙。
狂歌狂舞慰风尘，心下多端亦懒言。早是乱离轻岁月，谁能愁悴过朝昏。圣朝公道如长在，贱子谋身自有门。却愧此时叨厚遇，他年何以报深恩。
云阴惨淡柳阴稀，游子天涯一望时。风闪雁行疏又密，地回江势急还迟。荣枯物理终难测，贵贱人生自不知。未达谁能多叹息，尘埃争损得男儿。
鼓鼙声里寻诗礼，戈戟林间入镐京。好事尽从难处得，少年无向易中轻。也知贵贱皆前定，未见疏慵遂有成。吾道近来稀后进，善开金口荅公卿。
大道将穷阮籍哀，红尘深翳步迟回。皇天有意自寒暑，白日无情空往来。霄汉何年征赋客，烟花随处作愁媒。相逢且快眼前事，莫厌狂歌酒百杯。
湘川湘岸两荒凉，孤雁号空动旅肠。一棹寒波思范蠡，满尊醇酒忆陶唐。年华蒲柳凋衰鬓，身迹萍蓬滞别乡。不及东流趋广汉，臣心日夜与天长。
若说精通事艺长，词人争及孝廉郎。秋萤短焰难盈案，邻烛馀光不满行。鹄箭亲疏虽异的，桂花高下一般香。明时公道还堪信，莫遣锥锋久在囊。
促杼声繁萤影多，江边秋兴独难过。云遮月桂几枝恨，烟罩渔舟一曲歌。难世斯人虽隐遁，明时公道复如何。陶家壁上精灵物，风雨未来终是梭。
牢落生涯在水乡，只思归去泛沧浪。秋风萤影随高柳，夜雨蛬声上短墙。百岁易为成荏苒，丹霄谁肯借梯航。若教名路无知己，匹马尘中是自忙。
家在五云溪畔住，身游巫峡作闲人。安车未至柴关外，片玉已藏坟土新。虽有公卿闻姓字，惜无知己脱风尘。到头积善成何事，天地茫茫秋又春。
一轴烟花满口香，诸侯相见肯相忘。未闻珪璧为人弃，莫倦江山去路长。盈耳暮蝉催别骑，数杯浮蚁咽离肠。眼前多少难甘事，自古男儿当自强。
细雨如尘散暖空，数峰春色在云中。须知触目皆成恨，纵道多文争那穷。飞燕有情依旧阁，垂杨无力受东风。谁能会得乾坤意，九土枯荣自不同。
晓烟轻翠拂帘飞，黄叶飘零弄所思。正是低摧吾道日，不堪惆怅异乡时。家林蛇豕方群起，宫沼龟龙未有期。赖有平原怜贱子，满亭山色借吟诗。
柳转春心梅艳香，相看江上恨何长。多情流水引归思，无赖严风促别觞。大抵男儿须振奋，近来时事懒思量。云帆高挂一挥手，目送烟霄雁断行。
秋萤一点雨中飞，独立黄昏思所知。三岛路遥身汩没，九天风急羽差池。年华逐浪催霜髪，旅恨和云拂桂知。不向故人言此事，异乡谁更念栖迟。
莺默平林燕别轩，相逢相笑话生前。低飞旅恨看霜叶，曲写归情向暮川。在野孤云终捧日，朝宗高浪本蒙泉。何劳怅望风雷便，且混鱼龙黩武年。
展转檐前睡不成，一床山月竹风清。虫声促促催乡梦，桂影高高挂旅情。祸福既能知倚伏，行藏争不要分明。可怜任永真坚白，净洗双眸看太平。
石家旧地聊登望，宠辱从兹信可惊。鸟度野花迷锦障，蝉吟古树想歌声。虽将玉貌同时死，却羡苍头此日生。多积黄金买刑戮，千秋成得绿珠名。
手欠东堂桂一枝，家书不敢便言归。挂檐晚雨思山阁，拂岸烟岚忆钓矶。公道甚平才自薄，丹霄好上力犹微。谁能借与抟扶势，万里飘飘试一飞。
萤焰烧心雪眼劳，未逢佳梦见三刀。他时讵有盐梅味，今日犹疑腹背毛。金埒晓羇千里骏，玉轮寒养一枝高。谁能终岁摇頳尾，唯唯洋洋向碧涛。
故人不见五春风，异地相逢岳影中。旧业久抛耕钓侣，新闻多说战争功。生民有恨将谁诉，花木无情秪自红。莫把少年愁过日，一尊须对夕阳空。
岳麓云深麦雨秋，满倾杯酒对湘流。沙边细柳牵行色，水面轻烟画别愁。敢待傅岩成好梦，任从磻石挂纤钩。镜机冲漠非吾事，自要青云识五侯。
菊花山在碧江东，冷酒清吟兴莫穷。四十三年秋里过，几多般事乱来空。虽惊故国音书绝，犹喜新知语笑同。竟日开门无客至，笛声迢逓夕阳中。
一从张野卧云林，胜概谁人更解寻。黄鸟不能言往事，白莲虚发至如今。年年上国荣华梦，世世高流水石心。始欲共君重怅望，紫霄峰外日沈沈。
秋山入望已无尘，况得闲游谢事频。问著尽能言祖祖，见时应不是真真。添瓶野水遮还急，伴塔幽花落又新。自笑未曾同逸步，终非宗炳社中人。
人生谁肯便甘休，遇酒逢花且共游。若向云衢陪骥尾，直须天畔落旄头。三编大雅曾关兴，一册南华旋解忧。四海英雄多独断，不知何者是长筹。
邻并无非樵钓者，庄生物论宛然齐。雨中寒树愁鸱立，江上残阳瘦马嘶。说与众佣同版筑，吕将群叟共磻溪。覆巢破卵方堪惧，取次梧桐凤且栖。
秋风昨夜满潇湘，衰柳残蝉思客肠。早是乱来无胜事，更堪江上揖离觞。澄潭跃鲤摇轻浪，落日飞凫趁远樯。渔父不须探去意，一枝春袅月中央。
垂杨烟薄井梧空，千里游人驻断蓬。志意不因多事改，鬓毛难与别时同。莺迁犹待销冰日，鹏起还思动海风。穷达他年如赋命，且陶真性一杯中。
压破岚光半亩馀，竹轩兰砌共清虚。泉经小槛声长急，月过修篁影旋疏。溪鸟时时窥户牖，山云往往宿庭除。干戈谩道因天意，渭水高人自钓鱼。
蟠桃一别几千春，谪下人间作至人。尘外烟霞吟不尽，鼎中龙虎伏初驯。除存紫府无他意，终向青冥举此身。辞我麻姑山畔去，蔡经踪迹必相亲。
西望长安路几千，迟回不为别家难。酌量才地心虽动，点检囊装意又阑。自是远人多蹇滞，近来仙榜半孤寒。嘶风重诉牵盐耻，伯乐何妨转眼看。
谢寄精专一捻香，劝予朝礼仕虚皇。须知十极皆臣妾，岂止遗生奉混茫。空挂黄衣宁续寿，曾闻玄教在知常。但居平易俟天命，便是长生不死乡。
如缲如织暮㗀㗀，应节催年使我愁。行客语停孤店月，高人梦断一床秋。风低藓径疑偏急，雨咽槐亭得暂休。须付画堂兰烛畔，歌怀醉耳两悠悠。
日近烟饶还有意，东垣西掖几千株。牵仍别恨知难尽，夸衒春光恐更无。解引人情长婉约，巧随风势强盘纡。天应绣出繁华景，处处茸丝惹路衢。
曾将俎豆为儿戏，争奈干戈阻素心。遁去不同秦客逐，病来还作越人吟。名流古集典衣买，僻寺奇花贳酒寻。从道趣时身计拙，如非所好肯开襟。
上帝无私意甚微，欲教霖雨更光辉。也知出处花相似，可到贫家影便稀。云汉风多银浪溅，昆山火后玉灰飞。高楼四望吟魂敛，却忆明皇月殿归。
茫茫天意为谁留，深染夭桃备胜游。未醉已知醒后忆，欲开先为落时愁。痴蛾乱扑灯难灭，跃鲤傍惊电不收。何事梨花空似雪，也称春色是悠悠。
兰摧菊暗不胜秋，倚著高楼思莫收。六代风光无问处，九条烟水但凝愁。谁能百岁长闲去，秪个孤帆岂自由。欲学仲宣知是否，臂弓腰剑逐时流。
为儒自愧已多年，文赋歌诗路不专。肯信披沙难见宝，只怜苫草易成编。燕昭寤寐常求骏，郭隗寻思未是贤。且固初心希一试，箭穿正鹄岂无缘。
揣情摩意已无功，只把篇章助国风。宋玉谩夸云雨会，谢连宁许梦魂通。愁成旅鬓千丝乱，吟得寒缸短焰终。难世好居郊野地，出门常喜与人同。
惠子休惊学五车，沛公方起斩长蛇。六雄互欲吞诸国，四海终须作一家。自古经纶成世务，暂时朱绿比朝霞。人生心口宜相副，莫使尧阶草势斜。
不傍江烟访所思，更应无处展愁眉。数杯竹阁花残酒，一局松窗日午碁。多病却疑天与便，自愚潜喜众相欺。非穷非达非高尚，冷笑行藏秪独知。
闲吟闲坐道相应，远想南华亦自矜。抛掷家乡轻似梦，寻常心地冷于僧。和羹使用非胥靡，忆鲙言词小季鹰。唯仗十篇金玉韵，此中高旨莫阶升。
已向丘门老此躯，可堪空作小人儒。吟中景象千般有，书外囊装一物无。润屋必能知早散，辉山应是不轻沽。短衣宁倦重修谒，谁识高阳旧酒徒。
松桂寒多众木分，轻浮如叶自纷纭。韶咸古曲教谁爱，山水清音喜独闻。上国共知传大宝，旧交宁复在青云。相逢莫厌杯中酒，同醉同醒秪有君。
还淳反朴已难期，依德依仁敢暂违。寡欲自应刚正立，无私翻觉友朋稀。旄头影莫侵黄道，傅说星终近紫微。年纪少他蘧伯玉，幸因多难早知非。
麻衣未识帝城尘，四十为儒是病身。有恨不关衔国耻，无愁直为倚家贫。齐轻东海二高士，汉重商山四老人。一种爱闲闲不得，混时行止却应真。
任说天长海影沈，友朋情比未为深。唯应乐处无虚日，大半危时得道心。命达夭殇同白首，价高砖瓦即黄金。他年有要玄珠者，赤水萦纡试一寻。
生身便在乱离间，遇柳寻花作么看。老去转谙无是事，本来何处有多般。长怜蠛蠓能随暖，独笑梧桐不耐寒。覆载我徒争会得，大鹏飞尚未知宽。
云泉日日长松寺，丝管年年细柳营。静躁殊途知自识，荣枯一贯亦何争。道傍病树人从老，溪上新苔我独行。若见净名居士语，逍遥全不让庄生。
莫言天道终难定，须信人心尽自轻。宣室三千虽有恨，成周八百岂无情。柏缘执性长时瘦，梅为多知两番生。不是不同明主意，懒将唇舌与齐烹。
不论轩冕及渔樵，性与情违渐渐遥。季子祸从怜富贵，颜生道在乐箪瓢。清闲自可齐三寿，忿恨还须戒一朝。好学尧民偎舜日，短裁孤竹理云韶。
春风春雨一何频，望极空江觉损神。莺有来由重入谷，柳无情绪强依人。汉庭谒者休言事，鲁国诸生莫问津。赖是水乡樗栎贱，满炉红焰且相亲。
三十年来要自观，履春冰恐未为难。自于南国同埋剑，谁向东门便挂冠。早是人情飞絮薄，可堪时令太行寒。多惭幸住匡山下，偷得秾岚坐卧看。
畹兰未必因香折，湖象多应为齿焚。兼济直饶同巨楫，自由何似学孤云。秋深栎菌樵来得，木末山鼯梦断闻。闲凭竹轩游子过，替他愁见日西曛。
何事深山啸复歌，短弓长剑不如他。且图青史垂名稳，从道前贤自滞多。𪉄鷃敢辞栖短棘，凤凰犹解怯高罗。人生若得逢尧舜，便是巢由亦易过。
太玄太易小窗明，古义寻来醉复醒。西伯纵逢头已白，步兵如在眼应青。寒猿断后云为槛，宿鸟惊时月满庭。此景得闲闲去得，人间无事不曾经。
壮气虽同德不同，项王何似王江东。乡歌寂寂荒丘月，渔艇年年古渡风。难世斯人犹不达，此时吾道岂能通。吟君十首山中作，方觉多端总是空。
春雨三更洗物华，乱和丝竹响豪家。滴繁知在长条柳，点重愁看破朵花。檐静尚疑兼雾细，灯摇应是逐风斜。此时童叟浑无梦，为喜流膏润谷芽。
若比众芳应有在，难同上品是中春。牡丹为性疏南国，朱槿操心不满旬。留得却缘真达者，见来宁作独醒人。鹤林太盛今空地，莫放枝条出四邻。
周回胜异似仙乡，稍减愁人日月长。幕绕虚檐高岫色，镜临危槛小池光。丝垂杨柳当风软，玉折含桃倚径香。南北近来多少事，数声横笛怨斜阳。
岩风爱日泪阑干，去住情途各万端。世乱敢言离别易，时清犹道路行难。舟维晚雨湘川暗，袖拂晴岚岘首寒。见说满朝亲友在，肯教憔悴出长安。
汉武秦皇漫苦辛，那思俗骨本含真。不知流水潜催老，未悟三山也是尘。牢落沙丘终古恨，寂寥函谷万年春。长生客待仙桃饵，月里婵娟笑煞人。
一簇烟霞荣辱外，秋山留得傍檐楹。朝钟暮鼓不到耳，明月孤云长挂情。世上路岐何缭绕，水边蓑笠称平生。寻思阮籍当时意，岂是途穷泣利名。
辞天出塞阵云空，雾卷霞开万里通。亲受虎符安宇宙，誓将龙剑定英雄。残霜敢冒高悬日，秋叶争禁大段风。为报南蛮须屏迹，不同蜀将武侯功。
二年寒食住京华，寓目春风万万家。金络马衔原上草，玉颜人折路傍花。轩车竞出红尘合，冠盖争回白日斜。谁念都门两行泪，故园寥落在长沙。
阿娇初失汉皇恩，旧赐罗衣亦罢薰。倚枕夜悲金屋雨，卷帘朝泣玉楼云。宫前叶落鸳鸯瓦，架上尘生翡翠裙。龙骑不巡时渐久，长门空掩绿苔纹。
玉关一自有氛埃，年少从军竟未回。门外尘凝张乐榭，水边香灭按歌台。窗残夜月人何处，帘卷春风燕复来。万里寂寥音信绝，寸心争忍不成灰。
交河冰薄日迟迟，汉将思家感别离。塞北草生苏武泣，陇西云起李陵悲。晓侵雉堞乌先觉，春入关山雁独知。何处疲兵心最苦，夕阳楼上笛声时。
自从车马出门朝，便入空房守寂寥。玉枕夜残鱼信绝，金钿秋尽雁书遥。脸边楚雨临风落，头上春云向日销。芳草又衰还不至，碧天霜冷转无憀。
半床秋月一声鸡，万里行人费马蹄。青野雾销凝晋洞，碧山烟散避秦溪。楼台稍辨乌城外，更漏微闻鹤柱西。已是大仙怜后进，不应来向武陵迷。
不愧人间万户侯，子孙相继老扁舟。往来南越谙鲛室，生长东吴识蜃楼。自为钓竿能遣闷，不因萱草解销忧。羡君独得逃名趣，身外无机任白头。
乘船浮鹢下韶水，绝境方知在岭南。薜荔雨馀山自黛，蒹葭烟尽岛如蓝。旦游萧帝新松寺，夜宿嫦娥桂影潭。不为箧中书未献，便来兹地结茅庵。
共说生前国步难，山川龙战血漫漫。交锋魏帝旌旗退，委任君王社稷安。庭际雨馀春草长，庙前风起晚光残。功勋碑碣今何在，不得当时一字看。
采莲女儿避残热，隔夜相期侵早发。指剥春葱腕似雪，画桡轻拨蒲根月。兰舟迟速有输赢，先到河湾赌何物。才到河湾分首去，散在花间不知处。
晨鸡两遍报更阑，刁斗无声晓漏干。暖日映山调正气，东风入树舞残寒。轩车欲识人间感，献岁须来帝里看。才酌屠苏定年齿，坐中惟笑鬓毛斑。
展翅开帆秪待风，吹嘘成事古今同。已呼断雁归行里，全胜枯鳞在辙中。若许死前恩少报，终期言下命潜通。临岐再拜无馀事，愿取文章达圣聪。
分手频曾变寒暑，迢迢远意各何如。波涛一阻两乡梦，岁月无过双鲤鱼。吟处落花藏笔砚，睡时斜雨湿图书。此来俗辈皆疏我，唯有故人心不疏。
曙后月华犹冷湿，自知坐卧逼天宫。晨鸡未暇鸣山底，早日先来照屋东。人世驱驰方丈内，海波摇动一杯中。伴师长住应难住，归去仍须入俗笼。
虽云圣代识贤明，自是山河应数生。大雅篇章无弟子，高门世业有公卿。入楼早月中秋色，遶郭寒潮半夜声。白屋青云至悬阔，愚儒肝胆若为倾。
青云直上路初通，已在明君倚注中。欲遣为霖安九有，先令作相赞东宫。自从忠谠承天眷，更用文篇续国风。最是何人感恩德，谢敷星下钓渔翁。
海内芳声谁可并，承家三代相门深。剖符已副东人望，援笔曾传圣主心。此地清廉惟饮水，四方焦热待为霖。他年莫学鸱夷子，远泛扁舟用铸金。
因君贰邑蓝溪上，遣我维舟红叶时。共向乡中非半面，俱惊鬓里有新丝。𥩟看孤洁成三考，应笑愚疏舍一枝。貌似故人心尚喜，相逢况是旧相知。
隔竹每呼皆得应，二心亲熟更如何。文章锻炼犹相似，年齿参差不校多。雨后卷帘看越岭，更深欹枕听湖波。朝昏幸得同醒醉，遮莫光阴自下坡。
池亭才有二三亩，风景胜于千万家。瑟瑟林排全巷竹，猩猩血染半园花。并床欹枕逢春尽，援笔持杯到日斜。丱角相知成白首，而今欢笑莫咨嗟。
谢守登城对远峰，金英泛泛满金锺。楼头风景八九月，床下水云千万重。红斾朝昏虽许近，清才今古定难逢。鲤鱼纵是凡鳞鬣，得在膺门合作龙。
二年朝夜见双旌，心魄知恩梦亦惊。幽贱麤能分菽麦，从容岂合遇公卿。吹嘘若自毫端出，羽翼应从肉上生。却恨此身唯一死，空将一死报犹轻。
步步势穿江底去，此中危滑转身难。下蒸阴气松萝湿，外制温风杖屦寒。数里烟云方觉异，前程世界更应宽。由来委曲寻仙路，不似先生换骨丹。
岂知平地似天台，朱户深沈别径开。曳响露蝉穿树去，斜行沙鸟向池来。窗中早月当琴榻，墙上秋山入酒杯。何事此中如世外，应缘羊祜是仙才。
杨震东来是宦游，政成登此自消忧。草中白道穿村去，树里清溪照郭流。纵目四山宜永日，开襟五月似高秋。不知县籍添新户，但见川原桑柘稠。
避石攀萝去不迷，行时举步似丹梯。东轩海日已先照，下界晨鸡犹未啼。郭里云山全占寺，村前竹树半藏溪。谢公吟望多来此，此地应将岘首齐。
溪势盘回绕郡流，饶阳春色满溪楼。岂唯啼鸟催人醉，更有繁花笑客愁。蹇拙命中迷直道，仁慈风里驻扁舟。膺门若感深恩去，终杀微躯未足酬。
天遣相门延积庆，今同太庙荐嘉宾。柳条此日同谁折，桂树明年为尔春。倚棹寒吟渔浦月，垂鞭醉入凤城尘。由来不要文章得，要且文章出众人。
都缘相府有宗兄，却恐妨君正路行。石上长松自森秀，雪中孤玉更凝明。西陵晓月中秋色，北固军鼙半夜声。幸有清才与洪笔，何愁高节不公卿。
坐看孤峭却劳神，还是微吟到日曛。松鹤认名呼得下，沙蝉飞处听犹闻。夜阑亦似深山月，雨后唯关满屋云。便此逍遥应不易，朱衣红斾未容君。
到县却应嫌水阔，离家终是见山疏。笙歌不驻难辞酒，舟檝将行负担书。为政必能安楚老，向公犹可钓淮鱼。鸾凰取便多如此，掠地斜飞上太虚。
上德由来合动天，旌旗到日是丰年。群书已熟无人似，五字研成举世传。莫道政声同宇宙，须知紫气满山川。岂唯里巷皆苏息，犹有恩波及钓船。
封匏寄酒提携远，织笼盛梅答赠迟。九度搅和谁用法，四边窥摘自攀枝。樽罍泛蚁堪尝日，童稚驱禽欲熟时。毕卓醉狂潘氏少，倾来掷去恰相宜。
能除疾瘼似良医，一郡乡风当日移。身贵久离行药伴，才高独作后人师。春游下马皆成宴，吏散看山即有诗。借问公方与文道，而今中夏更传谁。
君辞旧里一年期，艺至心身亦自知。尊尽离人看北斗，月寒惊鹊绕南枝。书回册市砧应绝，棹出村潭菊未衰。与尔相逢终不远，昨闻秘监在台墀。
激箭溪湍势莫凭，飘然一叶若为乘。仰瞻青壁开天罅，斗转寒湾避石棱。巢鸟夜惊离岛树，啼猿昼怯下岩藤。此中明日寻知己，恐似龙门不易登。
不独闲花不共时，一株寒艳尚参差。凌晨未喷含霜朵，应候先开亚水枝。芬郁合将兰并茂，凝明应与雪相宜。谢公吟赏愁飘落，可得更拈长笛吹。
借问庭芳早晚栽，座中疑展画屏开。花分浅浅胭脂脸，叶堕殷殷腻粉腮。红砌不须夸芍药，白𬞟何用逞重台。殷勤为报看花客，莫学游蜂日日来。
险峭虽从笔下成，精能皆自意中生。倚云孤桧知无朽，挂壁高泉似有声。转扇惊波连岸动，回灯落日向山明。小年师祖过今祖，异域应传项信名。
醉吟雪月思深苦，思苦神劳华髪生。自学古贤修静节，唯应野鹤识高情。细泉出石飞难尽，孤烛和云湿不明。何事懒于嵇叔夜，更无书札答公卿。
少小高眠无一事，五侯勋盛欲如何。湖边倚仗寒吟苦，石上横琴夜醉多。鸟自树梢随果落，人从窗外卸帆过。由来朝市为真隐，可要栖身向薜萝。
密片无声急复迟，纷纷犹胜落花时。从容不觉藏苔迳，宛转偏宜傍柳丝。透室虚明非月照，满空回散是风吹。高人坐卧才方逸，援笔应成六出词。
密片繁声旋不销，萦风杂霰转飘飖。澄江莫蔽长流色，衰柳难黏自动条。湿气添寒酤酒夜，素花迎曙卷帘朝。此时明迳无行迹，唯望徽之问寂寥。
寒空此夜落文星，星落文留万古名。入室几人成弟子，为儒是处哭先生。家无谏草逢明代，国有遗篇续正声。晓向平原陈葬礼，悲风吹雨湿铭旌。
北人虽泛南流水，称意南行莫恨赊。道路先经毛竹岭，风烟渐近刺桐花。舟停渔浦犹为客，县入樵溪似到家。下马政声王事少，应容闲吏日高衙。
举目纵然非我有，思量似在故山时。鹤盘远势投孤屿，蝉曳残声过别枝。凉月照窗欹枕倦，澄泉遶石泛觞迟。青云未得平行去，梦到江南身旅羇。
圣代谏臣停谏舌，求归故里傲云霞。溪头讲树缆渔艇，箧里朝衣输酒家。但爱身闲辞禄俸，那嫌岁计在桑麻。我来幸与诸生异，问答时容近绛纱。
为是仙才登望处，风光便似武陵春。闲花半落犹迷蝶，白鸟双飞不避人。树影兴馀侵枕簟，荷香坐久著衣巾。暂来此地非多日，明主那容借寇恂。
少微夜夜当仙掌，更有何人在此居。花月旧应看浴鹤，松萝本自伴删书。素琴醉去经宵枕，衰髪寒来向日梳。故国多年归未遂，因逢此地忆君庐。
昔用雄才登上第，今将重德合明君。苦心多为安民术，援笔皆成出世文。寒角细吹孤峤月，秋涛横卷半江云。掠天逸势应非久，一鹗那栖众鸟群。
幸见仙才领郡初，郡城孤峭似仙居。杉萝色里游亭榭，瀑布声中阅簿书。德重自将天子合，情高元与世人疏。寒潭是处清连底，宾席何心望食鱼。
砌下松巅有鹤栖，孤猿亦在鹤边啼。卧闻雷雨归岩早，坐见星辰去地低。一迳穿缘应就郭，千花掩映似无溪。是非生死多忧恼，此日蒙师为破迷。
藓榭莎亭萝筿阴，依稀气象似山林。橘枝亚路黄苞重，井脉牵湖碧甃深。稚子遮门留熟客，惊蝉入座避游禽。四邻不见孤高处，翻笑腾腾只醉吟。
去去凌晨回见星，木兰舟稳画桡轻。白波潭上鱼龙气，红树林中鸡犬声。蜜炬烧残银汉昃，羽觞飞急玉山倾。此时检点诸名士，却是渔翁无姓名。
高节何曾似任官，药苗香洁备常餐。一分酒户添犹得，五字诗名隐即难。笑我无媒生鹤髪，知君有意忆渔竿。明年莫便还家去，镜里云山且共看。
荣启先生挟琴去，厌寻灵胜忆岩栖。白猿垂树窗边月，红鲤惊钩竹外溪。惯采药苗供野馔，曾书蕉叶寄新题。古贤犹怆河梁别，未可匆匆便解携。
积翠千层一径开，遥盘山腹到琼台。藕花飘落前岩去，桂子流从别洞来。石上丛林碍星斗，窗边瀑布走风雷。纵云孤鹤无留滞，定恐烟萝不放回。
日夜役神多损寿，先生下世未中年。撰碑纵托登龙伴，营奠应支卖鹤钱。孤垅阴风吹细草，空窗湿气渍残篇。人间别更无冤事，到此谁能与问天。
湖北湖西往复还，朝昏只处自由间。暑天移榻就深竹，月夜乘舟归浅山。遶砌紫鳞欹枕钓，垂檐野果隔窗攀。古贤暮齿方如此，多笑愚儒鬓未斑。
慵拙幸便荒僻地，纵听猿鸟亦何愁。偶斟药酒欺梅雨，却著寒衣过麦秋。岁计有时添橡实，生涯一半在渔舟。世人若便无知己，应向此溪成白头。
欹枕亦吟行亦醉，卧吟行醉更何营。贫来犹有故琴在，老去不过新髪生。山鸟踏枝红果落，家童引钓白鱼惊。潜夫自有孤云侣，可要王侯知姓名。
作尉孜孜更寒苦，操心至癖不为清。虽将剑鹤支残债，犹有歌篇取盛名。尽拟勤求为弟子，皆将疑义问先生。与君相识因儒术，岁月弥多别有情。
纵居鼙角喧阗处，亦共云溪邃僻同。万虑全离方寸内，一生多在五言中。芰荷叶上难停雨，松桧枝间自有风。莫笑旅人终日醉，吾将大醉与禅通。
我爱君家似洞庭，冲湾泼岸夜波声。蟾蜍影里清吟苦，舴艋舟中白发生。常共酒杯为侣伴，复闻纱帽见公卿。莫言举世无知己，自有孤云识此情。
日与村家事渐同，烧松啜茗学邻翁。池塘月撼芙蕖浪，窗户凉生薜荔风。书幌昼昏岚气里，巢枝俯折雪声中。山阴钓叟无知己，窥镜挦多鬓欲空。
芸香署里从容步，阳羡山中啸傲情。竿底紫鳞输钓伴，花边白犬吠流莺。长潭五月含冰气，孤桧中宵学雨声。便泛扁舟应未得，鸱夷弃相始垂名。
八月萧条九月时，沙蝉海燕各分飞。杯盂未称尝生酒，砧杵先催试熟衣。泉漱玉声冲石窦，橘垂朱实压荆扉。无过纵有家山思，印绶留连争得归。
此日因师话乡里，故乡风土我偏谙。一枝竹叶如溪北，半树梅花似岭南。山夜猎徒多信犬，雨天村舍未催蚕。如今休作还家意，两须垂丝已不堪。
自古主司看荐士，明年应是不参差。须凭吉梦为先兆，必恐长才偶盛时。北阙上书冲雪早，西陵中酒趁潮迟。郄诜可要真消息，只向春前便得知。
甸外山川无越国，依稀只似剑门西。镜中叠浪摇星斗，城上繁花咽鼓鼙。断臂青猿啼玉笥，成行白鸟下耶溪。此中曾是同游处，迢递寻君梦不迷。
仙舟仙药醉行春，上界稀逢下界人。绮绣峰前闻野鹤，旌旗影里见游鳞。澄潭彻底齐心镜，杂树含芳让锦茵。凡许从容谁不幸，就中光显是州民。
纷纭宛转更堪看，压竹摧巢井径漫。风柳细条粘不得，春溪绿色蔽应难。清辉直认中庭月，湿气偏添半夜寒。谢守来吟才更逸，郢词先至彩毫端。
大志无心守章句，终怀上略致殊功。保宁帝业青萍在，投弃儒书绛帐空。密雪曙连葱岭道，青松夜起柳营风。将星依旧当文座，应念愚儒命未通。
重叠山前对酒樽，腾腾兀兀度朝昏。平明疏磬白云寺，遥夜孤砧红叶村。去鸟岂知烟树远，惊鱼应觉露荷翻。旅人寄食逢黄菊，每见故人思故园。
亭际夭妍日日看，每朝颜色一般般。满枝犹待春风力，数朵先欺腊雪寒。舞蝶似随歌拍转，游人只怕酒杯干。久长年少应难得，忍不丛边到夜观。
檇李转闻风教好，重门夜不上重关。腰悬墨绶三年外，身去青云一步间。勤苦字人酬帝力，从容对客问家山。升沈路别情犹在，不忘乡中旧往还。
行处避松兼碍石，即须门径落斜开。爱邀旧友看渔钓，贪听新禽驻酒杯。树影不随明月去，溪声常送落花来。睡时分得江淹梦，五色毫端弄逸才。
广狭偶然非制定，犹将方寸像沧溟。一泓春水无多浪，数尺晴天几个星。露满玉盘当半夜，匣开金镜在中庭。主人垂钓常来此，虽把鱼竿醉未醒。
寿尽天年命不通，钓溪吟月便成翁。虽云挂剑来坟上，亦恐藏书在壁中。巢父精灵归大夜，客儿才调振遗风。南华至理须齐物，生死即应无异同。
异术闲和合圣明，湖光浩气共澄清。郭中云吐啼猿寺，山上花藏调角城。香起荷湾停棹饮，丝垂柳陌约鞭行。游人今日又明日，不觉镜中新髪生。
云霞水木共苍苍，元化分功秀一方。百里湖波轻撼月，五更军角慢吹霜。沙边贾客喧鱼市，岛上潜夫醉笋庄。终岁逍遥仁术内，无名甘老买臣乡。
或雨或云常不定，地灵云雨自无时。世人莫识神方字，仙鸟偏栖药树枝。远壑度年如晦暝，阴溪入夏有凌澌。此中唯有师知我，未得寻师即梦师。
婆娑恋酒山花尽，绕缭还家水路通。转檝拟从青草岸，吹帆犹是白𬞟风。淮边欲暝军鼙急，洛下先寒苑树空。诗句因余更孤峭，书题不合忘江东。
用心精至自无疑，千万人中似汝稀。上国才将五字去，全家便待一枝归。西陵柳路摇鞭尽，北固潮程挂席飞。想见明年榜前事，当时分散著来衣。
坐看南北与西东，远近无非礼义中。一县繁花香送雨，五株垂柳绿牵风。寒涛背海喧还静，驿路穿林断复通。仲叔受恩多感恋，裴回却怕酒壶空。
何事忽来还忽去，孤云不定鹤情高。真经与术添年寿，灵药分功入鬓毛。必拟一身生羽翼，终看陆地作波涛。遍寻岩洞求仙者，即恐无人似尔曹。
由来至宝出毫端，五色炎光照室寒。仰望孤峰知耸峻，前临积水见波澜。冰丝织络经心久，瑞玉雕磨措手难。不是散斋兼拭目，寻常未便借人看。
大片纷纷小片轻，雨和风击更纵横。园林入夜寒光动，窗户凌晨湿气生。蔽野吞村飘未歇，摧巢压竹密无声。山阴道士吟多兴，六出花边五字成。
出众仙才是谪仙，裁霞曳绣一篇篇。虽将洁白酬知己，自有风流助少年。欹枕卧吟荷叶雨，持杯坐醉菊花天。冥搜太苦神应乏，心在虚无更那边。
寸心似火频求荐，两鬓如霜始息机。隔岸鸡鸣春耨去，邻家犬吠夜渔归。倚松长啸宜疏拙，拂石欹眠绝是非。多谢元瑜怜野贱，时回车马发光辉。
政成何用满三年，上界群仙待谪仙。便赴新恩归紫禁，还从旧路上青天。笙歌怨咽当离席，更漏丁东在画船。必恐驻班留立位，前程一步是炉烟。
药成平地是寥天，三十人中最少年。白雪振声来辇下，青云开路到床前。公卿位近应翘足，荀宋才微可拍肩。一等孔门为弟子，愚儒独自赋归田。
常闻画石不画水，画水至难君得名。海色未将蓝汁染，笔锋犹傍墨花行。散吞高下应无岸，斜蹙东南势欲倾。坐久神迷不能决，却疑身在小蓬瀛。
主人何处独裴回，流水自流花自开。若见故交皆散去，即应新燕不归来。入门缭绕穿荒竹，坐石逡巡染绿苔。应是曾经恶风雨，修桐半折损琴材。
山捧亭台郭遶山，遥盘苍翠到山巅。嵒中古井虽通海，窟里阴云不上天。罗列众星依木末，周回万室在檐前。我来可要归禅老，一寸寒灰已达玄。
清邃林亭指画开，幽岩别派像天台。坐牵蕉叶题诗句，醉触藤花落酒杯。白鸟不归山里去，红鳞多自镜中来。终年此地为吟伴，早起寻君薄暮回。
修持百法过半百，日往月来心更坚。床上水云随坐夏，林西山月伴行禅。寒蜩远韵来窗里，白鸟斜行起砌边。我爱寻师师访我，只应寻访是因缘。
直缘多艺用心劳，心路玲珑格调高。舞袖低徊真蛱蝶，朱唇深浅假樱桃。粉胸半掩疑晴雪，醉眼斜回小样刀。才会雨云须别去，语惭不及琵琶槽。
严冬忽作看花日，盛暑翻为见雪时。坐上弄娇声不转，尊前掩笑意难知。含歌媚盼如桃叶，妙舞轻盈似柳枝。年几未多犹怯在，些些私语怕人疑。
酒蕴天然自性灵，人间有艺总关情。剥葱十指转筹疾，舞柳细腰随拍轻。常恐胸前春雪释，惟愁座上庆云生。若教梅尉无仙骨，争得仙娥驻玉京。
昔日仙人今玉人，深冬相见亦如春。倍酬金价微含笑，才发歌声早动尘。昔岁曾为萧史伴，今朝应作宋家邻。百年别后知谁在，须遣丹青画取真。
几年调弄七条丝，元化分功十指知。泉迸幽音离石底，松含细韵在霜枝。窗中顾兔初圆夜，竹上寒蝉尽散时。唯有此时心更静，声声可作后人师。
去岁离家今岁归，孤帆梦向鸟前飞。必知芦笋侵沙井，兼被藤花占石矶。云岛采茶常失路，雪龛中酒不关扉。故交若问逍遥事，玄冕何曾胜苇衣。
牛斗正齐群木末，鸟行横截众山腰。路盘砌下兼穿竹，井在岩头亦统潮。海岸四更看日出，石房三月任花烧。未能割得繁华去，难向此中甘寂寥。
暖景融融寒景清，越台风送晓钟声。四郊远火烧烟月，一道惊波撼郡城。夜雪未知东岸绿，春风犹放半江晴。谢公吟处依稀在，千古无人继盛名。
垂杨袅袅草芊芊，气象清深似洞天。援笔便成鹦鹉赋，洗花须用桔槔泉。商于避世堪同日，渭曲逢时必有年。直恐刚肠闲未得，醉吟争奈被才牵。
常思旧里欲归难，已作归心即自宽。此日早知无爵位，当时便合把渔竿。朝昏入闰春将逼，城邑多山夏却寒。不是幽愚望荣忝，君侯异礼亦何安。
颜巷萧条知命后，膺门感激受恩初。却容鹤髪还蜗舍，犹梦渔竿从隼旟。新定暮云吞故国，会稽春草入贫居。乡中自古为儒者，谁得公侯降尺书。
来来先上上方看，眼界无穷世界宽。岩溜喷空晴似雨，林萝碍日夏多寒。众山迢递皆相叠，一路高低不记盘。清峭关心惜归去，他时梦到亦难判。
定拟孜孜化海边，须判素髪侮流年。波涛不应双溪水，分野长如二月天。浮客若容开荻地，钓翁应免税苔田。前贤未必全堪学，莫读当时归去篇。
虽展县图如到县，五程犹入缙云东。山间阁道盘岩底，海界孤峰在浪中。礼法未闻离汉制，土宜多说似吴风。字人若用非常术，唯要旬时便立功。
指画便分元化力，周回秀绝自清机。孤云恋石寻常住，落絮萦风特地飞。雏鸟啼花催酿酒，惊鱼溅水误沾衣。明年秩满难将去，何似先教画取归。
越器敲来曲调成，腕头匀滑自轻清。随风摇曳有馀韵，测水浅深多泛声。昼漏丁当相续滴，寒蝉计会一时鸣。若教进上梨园去，众乐无由更擅名。
急景苍茫昼若昏，夜风干峭触前轩。寒威半入龙蛇窟，暖气全归草树根。蜡烬凝来多碧焰，香醪滴处有冰痕。尺书未达年应老，先被新春入故园。
御题百首思纵横，半日功夫举世名。羽冀便从吟处出，珠玑续向笔头生。莫嫌黄绶官资小，必料青云道路平。才子风流复年少，无愁高卧不公卿。
傍窥盛德与高节，缅想应无前后人。讲论参同深到骨，停腾姹女立成银。棋功过却杨玄宝，易义精于梅子真。朱紫侯门犹不见，可知岐路有风尘。
圣主伫知宣室事，岂容才子滞长沙。随珠此去方酬德，赵璧当时误指瑕。骢马将离江浦月，绣衣却照禁中花。应怜寂寞沧洲客，烟汉尘泥相去赊。
举目凄凉入破门，鲛人一饭尚知恩。闲花旧识犹含笑，怪石无情更不言。樵叟和巢伐桃李，牧童兼草踏兰荪。壶觞笑咏随风去，唯有声声蜀帝魂。
寒莎野树入荒庭，风雨萧萧不掩扃。旧径已知无孟竹，前溪应不浸荀星。精灵消散归寥廓，功业传留在志铭。薄暮停车更凄怆，山阳邻笛若为听。
修持清苦振佳声，众鸟那知一鹗情。蹑履三千皆后学，抟风九万即前程。名将日月同时朽，身是山河应数生。从此云泥更悬阔，渔翁不合见公卿。
郭里人家如掌上，檐前树木映窗棂。烟霞若接天台地，分野应侵婺女星。驿路古今通北阙，仙溪日夜入东溟。彩衣才子多吟啸，公退时时见画屏。
画石画松无两般，犹嫌瀑布画声难。虽云智惠生灵府，要且功夫在笔端。泼处便连阴洞黑，添来先向朽枝干。我家曾寄双台下，往往开图尽日看。
莫见平明离少室，须知薄暮入天台。常时爱缩山川去，有夜自携星月来。灵药不知何代得，古松应是长年栽。先生暗笑看棋者，半局棋边白发催。
圣世科名酬志业，仙州秀色助神机。梅真入仕提雄笔，阮瑀从军著彩衣。昼寝不知山雪积，春游应趁夜潮归。相思莫讶音书晚，鸟去犹须叠日飞。
昔著政声闻国外，今留儒术化江东。青云旧路归仙掖，白凤新词入圣聪。弦管未知银烛晓，旌旗已侍锦帆风。郡人难议酬恩德，遍在三年礼遇中。
绣难相似画难真，明媚鲜妍绝比伦。露压盘条方到地，风吹艳色欲烧春。断霞转影侵西壁，浓麝分香入四邻。看取后时归故里，庭花应让锦衣新。
纵目下看浮世事，方知峭崿与天通。湖边风力归帆上，岭顶云根在雪中。促韵寒钟催落照，斜行白鸟入遥空。前人去后后人至，今古异时登眺同。
之官便是还乡路，白日堂堂著锦衣。八咏遗风资逸兴，二溪寒色助清威。曙星没尽提纲去，暝角吹残鏁印归。笑我中年更愚僻，醉醒多在钓渔矶。
未明先见海底日，良久远鸡方报晨。古树含风长带雨，寒岩四月始知春。中天气爽星河近，下界时丰雷雨匀。前后登临思无尽，年年改换去来人。
求仙不在炼金丹，轻举由来别有门。日晷未移三十刻，风骚已及四千言。宏才尚遣居卑位，公道何曾雪至冤。敛板尘中无恨色，应缘利禄副晨昏。
为郡至公兼至察，古今能有几多人。忧民一似清吟苦，守节还如未达贫。利刃从前堪切玉，澄潭到底不容尘。潜夫岂合干旌斾，甘棹渔舟下钓纶。
风烟百变无定态，缅想画人虚损心。卷箔槛前沙鸟散，垂钩床下锦鳞沈。白云野寺凌晨磬，红树孤村遥夜砧。此地四时抛不得，非唯盛暑事开襟。
地灵直是饶风雨，杉桧老于云雨间。只讶窗中常见海，方知砌下更多山。远泉势曲犹须引，野果枝低可要攀。若把重门谕玄寂，何妨善闭却无关。
亦恐浅深同禹穴，兼云制度象污樽。窥寻未见泉来路，缅想应穿石裂痕。片段似冰犹可把，澄清如镜不曾昏。欲知到底无尘染，堪与吾师比性源。
不敢要君征亦起，致君全得似唐虞。谠言昨叹离天听，新冢今闻入县图。琴锁坏窗风自触，鹤归乔木月难呼。学书弟子何人在，检点犹逢谏草无。
孙武倾心与万夫，削平妖孽在斯须。才施偃月行军令，便见台星逼座隅。独柱搘天寰海正，雄名盖世古今无。圣君争不酬功业，仗下高悬破贼图。
下马政成无一事，应须胜地过朝昏。笙歌引出桃花洞，罗绣拥来金谷园。十里水云吞半郭，九秋山月入千门。常闻大厦堪栖息，燕雀心知不敢言。
异境永为欢乐地，歌钟夜夜复年年。平明旭日生床底，薄暮残霞落酒边。虽向槛前窥下界，不知窗里是中天。直须分付丹青手，画出旌幢遶谪仙。
非唯孤峭与世绝，吟处斯须能变通。物外搜罗归大雅，毫端剪削有馀功。山川正气侵灵府，雪月清辉引思风。别得人间上升术，丹霄路在五言中。
东南云路落斜行，入树穿村见赤城。远近常时皆药气，高低无处不泉声。映岩日向床头没，湿烛云从柱底生。更有仙花与灵鸟，恐君多半未知名。
毫末用功成一水，水源山脉固难寻。逡巡便可见波浪，咫尺不能知浅深。但有片云生海口，终无明月在潭心。我来拟学磻溪叟，白首钓璜非陆沈。
莫见一瓢离树上，犹须四壁在林间。沈吟不寐先闻角，屈曲登高自有山。溅石迸泉听未足，亚窗红果卧堪攀。公卿若便遗名姓，却与禽鱼作往还。
聚散联翩急复迟，解将华髪两相欺。虽云竹重先藏路，却讶巢倾不损枝。入户便从风起后，照窗翻似月明时。此时门巷无行迹，尘满尊罍谁得知。
举目时时似故园，乡心自动向谁言。白云晓湿寒山寺，红叶夜飞明月村。震泽风帆归橘岸，钱塘水府抵城根。羡师了达无牵束，竹径生苔掩竹门。
野禽未觉巢枝仄，稚子先忧径竹摧。半夜忽明非月午，前庭旋释被春摧。碎花若入樽中去，清气应归笔底来。深拥红炉听仙乐，忍教愁坐画寒灰。
举目岂知新智慧，存思便是小天台。偶尝嘉果求枝去，因问名花寄种来。春物诱才归健笔，夜歌牵醉入丛杯。此中难遇逍遥事，计日应为印绶催。
一石雄才独占难，应分二斗借人寰。澄心不出风骚外，落笔全归教化间。莲幕未来须更聘，桂枝才去即先攀。可怜丽句能飞动，荀宋精灵亦厚颜。
相看不忍尽离觞，五两牵风速去樯。远驿新砧应弄月，初程残角未吹霜。越山直下分吴苑，淮水横流入楚乡。珍重郄家好兄弟，明年禄位在何方。
截湾冲濑片帆通，高枕微吟到剡中。掠草并飞怜燕子，停桡独饮学渔翁。波涛漫撼长潭月，杨柳斜牵一岸风。便拟乘槎应去得，仙源直恐接星东。
遥夜看来疑月照，平明失去被云迷。挂岩远势穿松岛，击石残声注稻畦。素色喷成三伏雪，馀波流作万年溪。不缘真宰能开决，应向前山杂淤泥。
三世精能举世无，笔端狼籍见功夫。添来势逸阴崖黑，泼处痕轻灌木枯。垂地寒云吞大漠，过江春雨入全吴。兰堂坐久心弥惑，不道山川是画图。
出镇当时移越俗，致君何日不尧年。到来唯饮长溪水，归去应将一个钱。吟处美人擎笔砚，行时飞鸟避旌旃。四方皆是分忧寄，独有东南戴二天。
王臣夷夏仰清名，领镇犹为失意行。已见玉璜曾上钓，何愁金鼎不和羹。誉将星月同时朽，身应山河满数生。泥滓云霄至悬阔，渔翁不合见公卿。
莫见凌风飘粉箨，须知碍石作盘根。细看枝上蝉吟处，犹是笋时虫蚀痕。月送绿阴斜上砌，露凝寒色湿遮门。列仙终日逍遥地，鸟雀潜来不敢喧。
名场失手一年年，月桂尝闻到手边。谁道高情偏似鹤，自云长啸不如蝉。众花交艳多成实，深井通潮半杂泉。却是偶然行未到，元来有路上寥天。
自将苦节酬清秩，肯要庞眉一个钱。恩爱已苏句践国，程途却上大罗天。鱼池菊岛还公署，沙鹤松栽入画船。密奏无非经济术，从容几刻在炉烟。
闭户先生无是非，竹湾松树藕苗衣。愁吟密雪思难尽，醉倒残花扶不归。若出薜萝迎鹤简，应抛舴艋别渔矶。到头苦节终何益，空改文星作少微。
都缘声价振皇州，高卧中条不自由。早副急征来凤沼，常陪内宴醉龙楼。锵金五字能援笔，钓玉三年信直钩。必恐借留终不遂，越人相顾已先愁。
功成犹自更行春，塞路旌旗十里尘。只用篇章为教化，不知夷夏望陶钧。金章照耀浮光动，玉面生狞细步匀。历任圣朝清峻地，至今依是少年身。
变通唯在片时间，此事全由一粒丹。若取寿长延至易，如嫌地远缩何难。先生阔别能轻举，弟子才来学不飡。箧里生尘是闲药，外沾犹可救衰残。
才下轺车即岁丰，方知盛德与天通。清声渐出寰瀛外，喜气全归教化中。落地遗金终日在，经年滞狱当时空。直缘后学无功业，不虑文翁不至公。
奔倾漱石亦喷苔，此是便随元化来。长片挂岩轻似练，远声离洞咽于雷。气含松桂千枝润，势画云霞一道开。直是银河分派落，兼闻碎滴溅天台。
方知激蹙与喷飞，直恐古今同一时。远壑流来多石脉，寒空扑碎作凌澌。谢公岩上冲云去，织女星边落地迟。聚向山前更谁测，深沈见底是澄漪。
用心何况两衙间，退食孜孜亦不闲。压酒晒书犹检点，修琴取药似交关。笙歌入夜舟中月，花木知春县里山。平叔正堪汤饼试，风流不合问年颜。
滟滟湿光凌竹树，寥寥清气袭衣襟。不知测穴通潮信，却讶轻涟动镜心。夜久即疑星影过，早来犹见石痕深。辘轳用智终何益，抱瓮遗名亦至今。
直为篇章非动众，遂令轩盖不经过。未妨溪上泛渔艇，又为门前张雀罗。夜学事须凭雪照，朝厨争奈绝烟何。若于岩洞求伦类，今古疏愚似我多。
非唯吴起与穰苴，今古推排尽不如。白马知无髀上肉，黄巾泣向箭头书。二年战地成桑茗，千里荒榛作比闾。功业更多身转贵，伫看幢节引戎车。
不觉年华似箭流，朝看春色暮逢秋。正嗟新冢垂青草，便见故交梳白头。虽道了然皆是梦，应还达者即无愁。破除生死须齐物，谁向穹苍问事由。
日乌往返无休息，朝出扶桑暮却回。夜雨旋驱残热去，江风吹送早寒来。才怜饮处飞花片，又见书边聚雪堆。莫恃少年欺白首，须臾还被老相催。
世途扰扰复憧憧，真恐华夷事亦同。岁月自消寒暑内，荣枯尽在是非中。今朝犹作青襟子，明日还成白首翁。堪笑愚夫足纷竞，不知流水去无穷。
不逢盛暑不冲寒，种子成丛用法难。醉眼若为抛去得，狂心更拟折来看。凌霜烈火吹无艳，裛露阴霞晒不干。莫道娇红怕风雨，经时犹自未凋残。
织锦虽云用旧机，抽梭起样更新奇。何如且破望中叶，未可便攀低处枝。藉地落花春半后，打窗斜雪夜深时。此时才子吟应苦，吟苦鬼神知不知。
字人心苦达神明，何止重门夜不扃。莫道耕田全种秫，兼闻退食亦逢星。暎林顾兔停琴望，隔水寒猿驻笔听。却恐南山尽无石，南山有石合为铭。
非唯言下变荣衰，大海可倾山可移。如剖夜光归暗室，似驱春气入寒枝。死灰到底翻腾焰，朽骨随头却长肥。便杀微躬复何益，生成恩重报无期。
旧岩终副却归期，岩下有人应识师。目睹婴孩成老叟，手栽松柏有枯枝。前山低校无多地，东海浅于初去时。若把古今相比类，姓丁仙鹤亦如斯。
路入仙溪气象清，垂鞭树石罅中行。雾昏不见西陵岸，风急先闻瀑布声。山下县寮张乐送，海边津吏棹舟迎。诗家弟子无多少，唯只于余别有情。
青苔𣃁破植贞坚，细碧竿排郁眼鲜。小凤凰声吹嫩叶，短蛟龙尾袅轻烟。节环腻色端匀粉，根拔秋光暗长鞭。怪得入门肌骨冷，缀风黏月满庭前。
俗人皆嫉谢临川，果中常情□□□。为政旧规方利国，降生直性已归天。岘亭惋咽知无极，渭曲馨香莫计年。从此心丧应毕世，忍看坟草读残篇。
苦用贞心传弟子，即应低眼看公卿。水中明月无踪迹，风里浮云可计程。庭际孤松随鹤立，窗间清磬学蝉鸣。料师多劫长如此，岂筭前生与后生。
中天坐卧见人寰，峭石垂藤不易攀。晴卷风雷归故壑，夜和猿鸟锁寒山。势横绿野苍茫外，影落平湖潋滟间。师在西岩最高处，路寻之字见禅关。
苍翠岧嶤逼窅冥，下方雷雨上方晴。飞流便向砌边挂，片月影从窗外行。驯鹿不知谁结侣，野禽都是自呼名。只应禅者无来去，坐看千山白发生。
春去春来似有期，日高添睡是归时。虽将细雨催芦笋，却用东风染柳丝。重雾已应吞海色，轻霜犹自锉花枝。此时野客因花醉，醉卧花间应不知。
连枝棣萼世无双，未秉鸿钧拥大邦。折桂早闻推独步，分忧暂辍过重江。晴寻凤沼云中树，思遶稽山枕上窗。试把十年辛苦志，问津求拜碧油幢。
桂轮秋半出东方，巢鹊惊飞夜未央。海上风云摇皓影，空中露气湿流光。斜临户牖通宵烛，回照堦墀到晓霜。庾亮恃才高更逸，方闻墨翰已成章。
运行元化不参差，四极中华共一时。正气才随灰律变，残寒便被柳条欺。冰融大泽朝阳觉，草绿陈根夜雨知。不信风光疾于箭，年来年去变霜髭。
清晓入花如步障，恋花行步步迟迟。含风欲绽中心朵，似火应烧外面枝。野客须𢬵终日醉，流莺自有隔年期。使君坐处笙歌合，便是列仙身不知。
玉漏斯须即达晨，四时吹转任风轮。寒灯短烬方烧腊，画角残声已报春。明日便为经岁客，昨朝犹是少年人。新正定数随年减，浮世惟应百遍新。
便向中流出太阳，兼疑大岸逼浮桑。门前白道通丹阙，浪里青山占几乡。帆势落斜依浦溆，钟声断续在沧茫。古今悉不知天意，偏把云霞媚一方。
莫道东南路不赊，思归一步是天涯。林中夜半双台月，洲上春深九里花。绿树遶村含细雨，寒潮背郭卷平沙。闻师却到乡中去，为我殷勤谢酒家。
四极虽云共二仪，晦明前后即难知。西方尚在星辰下，东域已过寅卯时。大海浪中分国界，扶桑树底是天涯。满帆若有归风便，到岸犹须隔岁期。
玉帛朝元万国来，鸡人晓唱五门开。春排北极迎仙驭，日捧南山入寿杯。歌舜薰风铿剑珮，祝尧嘉气霭楼台。可怜四海车书共，重见萧曹佐汉材。
落尽春红始著花，花时比屋事豪奢。买栽池馆恐无地，看到子孙能几家。门倚长衢攒绣毂，幄笼轻日护香霞。歌钟满座争欢赏，肯信流年鬓有华。
当时无德御乾坤，广筑徒劳万古存。谩役生民防极塞，不知血刃起中原。珠玑旋见陪陵寝，社稷何曾保子孙。降虏至今犹自说，冤声夜夜傍城根。
秋夕苍茫一雁过，西风白露满宫莎。昨来京洛逢归客，犹说轩车未渡河。莫把少年空倚赖，须知孤立易蹉跎。想君怀抱哀吟夜，铜雀台前皓月多。
叶落才悲草又生，看看少壮是衰形。关中秋雨书难到，江上春寒酒易醒。多少系心身未达，寻思举目泪堪零。几时抛得归山去，松下看云读道经。
喔喔晨鸡满树霜，喧喧晓渡簇舟航。数星昨夜寒炉火，一阵谁家腊瓮香。久别羇孤成潦倒，回看书剑更苍黄。逢人举止皆言命，至竟谋闲可胜忙。
野堂吟罢独行行，点水微微冻不鸣。十里溪山新雪后，千家襟袖晓寒生。只宜醉梦依华寝，可称羸蹄赴宿程。日苦几多心下见，那堪岁晏又无成。
僻居多与懒相宜，吟拥寒炉过腊时。风柳欲生阳面叶，冻梅先绽岭头枝。山川自小抛耕钓，骨肉无因免别离。赖有陶情一尊酒，愁中相向展愁眉。
柳暗榆飞春日深，水边门巷独来寻。旧山共是经年别，新句相逢竟夕吟。枕近禁街闻晓鼓，月当高竹见栖禽。劳歌莫问秋风计，恐起江河垂钓心。
青楼一别戍金微，力尽秋来破虏围。锦字莫辞连夜织，塞鸿常是到春归。正怜汉月当空照，不奈胡沙满眼飞。唯有梦魂南去日，故乡山水路依稀。
暖辞云谷背残阳，飞下东风翅渐长。却笑金笼是羁绊，岂知瑶草正芬芳。晓逢溪雨投红树，晚啭宫楼泣旧妆。何事离人不堪听，灞桥斜日袅垂杨。
行宫门外陌铜驼，两畔分栽此最多。欲到清秋近时节，争开金蘂向关河。层楼寄恨飘珠箔，骏马怜香撼玉珂。愁杀江湖随计者，年年为尔剩奔波。
春半上阳花满楼，太平天子昔巡游。千门虽对嵩山在，一笑还随洛水流。深锁笙歌巢燕听，遥瞻金碧路人愁。翠华却自登仙去，肠断宫娥望不休。
台阁层层倚半空，遶轩澄碧御沟通。金钿座上歌春酒，画蜡尊前滴晓风。岁月不知成隙地，子孙谁更系殊功。人间若算无荣辱，却是扁舟一钓翁。
野店暮来山畔逢，寒芜漠漠露华浓。窗间灯在犬惊吠，溪上月沈人罢舂。远别只愁添雪鬓，此生何计隐云峰。离心却羡南飞翼，独过吴江更数重。
春生溪岭雪初开，下马云亭酹一杯。好是精灵偏有感，能于乡里不为灾。九江贾客应遥祝，五夜神兵数此来。尽室唯求多降福，新年归去便风催。
一片危墙势恐人，墙边日日走蹄轮。筑时驱尽千夫力，崩处空为数里尘。长恨往来经此地，每嗟兴废欲霑巾。那堪又向荒城过，锦雉惊飞麦陇春。
百战辛勤归帝乡，南班班里最南行。弓欺猿臂秋无力，剑泣虬髯晓有霜。千古耻非书玉帛，一心犹自向河湟。年年宿卫天颜近，曾把功勋奏建章。
故国东归泽国遥，曲江晴望忆渔樵。都缘北阙春先到，不是南山雪易消。瑞影玉楼开组绣，欢声丹禁奏云韶。虽然未得陪鸳鹭，亦酹金觞祝帝尧。
喧喧蹄毂走红尘，南北东西暮与晨。谩道青云难得路，何曾紫陌有闲人。杯倾竹叶侯门月，马落桃花御水春。只合咏歌来大国，况逢文景化惟新。
若筭防边久远名，新安岂更胜长城。谩兴他役悲荒垒，何似从今实取兵。圣德便应同险固，人心自不向忠贞。但将死节酬尧禹，版筑无劳寇已平。
四十年来诗酒徒，一生缘兴滞江湖。不愁世上无人识，唯怕村中没酒沽。春巷摘桑喧姹女，江船吹笛舞蛮奴。焚鱼酌醴醉尧代，吟向席门聊自娱。
漾漾悠悠几派分，中浮短艇与鸥群。天街带雨淹芳草，玉洞飘花下白云。静称一竿持处见，急宜孤馆觉来闻。隋家柳畔偏堪恨，东入长淮日又曛。
自说归山人事赊，素琴丹灶是生涯。床头残药鼠偷尽，溪上破门风摆斜。石井晴垂青葛叶，竹篱荒映白茅花。遥知此去应稀出，独卧晴窗梦晓霞。
烟收绿野远连空，戍垒依稀入望中。万里山河星拱北，百年人事水归东。扁舟晚济桃花浪，走马晴嘶柳絮风。乡思正多羁思苦，不须回首问渔翁。
柳碧桑黄破国春，残阳微雨望归人。江山不改兴亡地，冠盖自为前后尘。帆势挂风轻若翅，浪声吹岸叠如鳞。六朝无限悲愁事，欲下荒城回首频。
霜白山村月落时，一声鸡后又登岐。居人犹自掩关在，行客已愁驱马迟。身事不堪空感激，鬓毛看著欲凋衰。青萍委匣休哮吼，未有恩雠拟报谁。
红闲碧霁瑞烟开，锦翅双飞去又回。一种鸟怜名字好，尽缘人恨别离来。暖依牛渚汀莎媚，夕宿龙池禁漏催。相对若教春女见，便须携向凤凰台。
愁坐兰闺日过迟，卷帘巢燕羡双飞。管弦楼上春应在，杨柳桥边人未归。玉笛岂能留舞态，金河犹自浣戎衣。梨花满院东风急，惆怅无言倚锦机。
前代高门今宰邑，怀才重义古来无。笙歌厌听吟清句，京洛思归展画图。蜀酝天寒留容醉，陇禽山晓隔帘呼。何年期拜朱幡贵，马上论诗在九衢。
乱泉飞下翠屏中，名共真珠巧缀同。一片长垂今与古，半山遥听水兼风。虽无舒卷随人意，自有潺湲济物功。每向暑天来往见，疑将仙子隔房栊。
拂露丛开血色殷，枉无名字对空山。时逢舞蝶寻香至，少有行人辍櫂攀。若在侯门看不足，为生江岸见如闲。结根毕竟输桃李，长近都城紫陌间。
如练如霜干复轻，西风处处拂江城。长垂钓叟看不足，暂泊王孙愁亦生。好傍翠楼装月色，枉随红叶舞秋声。最宜群鹭斜阳里，闲捕纤鳞傍尔行。
性僻多将云水便，山阳酒病动经年。行迟暖陌花拦马，睡重春江雨打船。闲弄玉琴双鹤舞，静窥庭树一猱悬。结茅更莫期深隐，声价如今满日边。
千门共惜放春回，半锁楼台半复开。公子不能留落日，南山遮莫倚高台。残红似怨皇州雨，细绿犹藏画蜡灰。毕竟思量何足叹，明年时节又还来。
缀雪枝条似有情，凌寒澹注笑妆成。冻香飘处宜春早，素艳开时混月明。迁客岭头悲袅袅，美人帘下妒盈盈。满园桃李虽堪赏，要且东风晚始生。
长悬青紫与芳枝，尘路无因免别离。马上多于在家日，尊前堪惜少年时。关河客梦还乡后，雨雪山程出店迟。却羡高人此中老，轩车过尽不知谁。
一抛文战学从公，两逐旌旗宿梵宫。酒醒月移窗影畔，夜凉身在水声中。侯门聚散真如梦，花界登临转悟空。明发不堪山下路，几程愁雨又愁风。
受得彭门拥信旗，一家将谓免羁离。到来门馆空归去，羞向交亲说受知。层构尚无容足地，尺波宁有跃鳞时。到头忍耻求名是，须向青云觅路岐。
花时一宿碧山前，明月东风叫杜鹃。孤馆觉来听夜半，羸僮相对亦无眠。汝身哀怨犹如此，我泪纵横岂偶然。争得苍苍知有恨，汝身成鹤我成仙。
职忝翩翩逐建牙，笈随征骑入胡沙。定将千里书凭雁，应看三春雪当花。年长有心终报国，时清到处便营家。逢秋不拟同张翰，为忆鲈鱼却叹嗟。
清世谁能便陆沈，相逢休作忆山吟。若教仙桂在平地，更有何人肯苦心。去国汉妃还似玉，亡家石氏岂无金。且安怀抱莫惆怅，瑶瑟调高尊酒深。
门向红尘日日开，入门襟袖远尘埃。暗香惹步涧花发，晚景逼檐溪鸟回。不为市朝行路近，有谁车马看山来。可怜严子持竿处，云水终年锁绿苔。
叠玉骈珪巧思长，露华烟魄让清光。休摇雉尾当三伏，似展龙鳞在一床。高价不唯标越绝，冷纹疑似卧潇湘。杜陵他日重归去，偏称醉眠松桂堂。
行子岂知烟水劳，西风独自泛征艘。酒醒孤馆秋帘卷，月满寒江夜笛高。黄叶梦馀归朔塞，青山家在极波涛。去年今日逢君处，雁下芦花猿正号。
筠管参差排凤翅，月堂凄切胜龙吟。最宜轻动纤纤玉，醉送当观滟滟金。缑岭独能征妙曲，嬴台相共吹清音。好将宫征陪歌扇，莫遣新声郑卫侵。
谩把青春酒一杯，愁襟未信酒能开。江边依旧空归去，帝里还如不到来。门掩残阳鸣鸟雀，花飞何处好池台。此时惆怅便堪老，何用人间岁月催。
残星残月一声钟，谷际岩隈爽气浓。不向碧台惊醉梦，但来青镜促愁容。繁金露洁黄笼菊，独翠烟凝远涧松。闲步幽林与苔径，渐移栖鸟及鸣蛩。
几年栖旅寄西秦，不识花枝醉过春。短艇闲思五湖浪，羸蹄愁伴九衢尘。关河风雨迷归梦，钟鼓朝昏老此身。忽向太平时节过，一竿持去老遗民。
洛阳春霁绝尘埃，嵩少烟岚画障开。草色花光惹襟袖，箫声歌响隔楼台。人心便觉闲多少，马足方知倦往来。愁上中桥桥上望，碧波东去夕阳催。
燕归巢后即离群，吟倚东风恨日曛。一别一年方见我，游来游去不禁君。莺花御苑看将尽，丝竹侯家亦少闻。独坐南楼正惆怅，柳塘花絮更纷纷。
一星残烛照离堂，失计游心归渺茫。不自寻思无道路，为谁辛苦竞时光。九衢春色休回首，半夜溪声正梦乡。却羡去年买山侣，月斜渔艇倚潇湘。
山馆吟馀山月斜，东风摇曳拂窗花。岂知驱马无闲日，长在他人后到家。孤剑向谁开壮节，流年催我自堪嗟。灯前结束又前去，晓出石林啼乱鸦。
阶前月色与蛩声，阶上愁人坐复行。秦谷入霜空有梦，越山无计可归耕。穷途若遣长堪恸，华髪无因肯晚生。不似扁舟钓鱼者，免将心事筭浮荣。
鸟道穿云望峡遥，羸蹄经宿在岧嶤。到来山下春将半，上得林端雪未消。返驾王尊何足叹，哭途阮籍谩无聊。未知遇此恓惶者，泣向东风鬓欲凋。
秋入江天河汉清，迢迢钟漏出孤城。金波千里别来夜，玉箸两行流到明。若在人间须有恨，除非禅伴始无情。人间谁有□□□，聚散自然惆怅生。
满袖归来天桂香，紫泥重降旧书堂。自怜苇带同巢许，不驾蒲轮佐禹汤。怪石尽含千古秀，奇花多吐四时芳。何人更肯追高躅，唯有樵童戏藓床。
无端溪上看兰桡，又是东风断柳条。双鬓多于愁里镊，四时须向醉中销。行人骏马嘶香陌，独我残阳倚野桥。吟水咏山心未已，可能终不胜渔樵。
曾降瑶缄荐姓名，攀云几合到蓬瀛。须存彭寿千年在，终见茅公九转成。鲲海已知劳鹤使，萤窗不那梦霓旌。琪花玉蔓应相笑，未得歌吟从酒行。
每岁东来助发生，舞空悠飏遍寰瀛。暗添芳草池塘色，远遰高楼箫管声。帘透骊宫偏带恨，花催上苑剩多情。如何一瑞车书日，吹取青云道路平。
曾谒仙宫最上仙，西风许醉桂花前。争欢酒蚁浮金爵，从听歌尘扑翠蝉。秋霁卷帘凝锦席，夜阑吹笛称江天。却思紫陌觥筹地，兔缺乌沈欲半年。
来往烟波非定居，生涯蓑褐外无馀。闲垂两鬓任如鹤，只系一竿时得鱼。月浦扣船歌皎洁，雨蓬隈岸卧萧疏。行人误话金张贵，笑指北邙丘与墟。
稽岭春生酒冻销，烟鬟红袖恃娇饶。岸边丛雪晴香老，波上长虹晚影遥。正哭阮途归未得，更闻江笔赴嘉招。人间荣瘁真堪恨，坐想征轩鬓欲凋。
日日唯忧行役迟，东归可是有家归。都缘桂玉无门住，不算山川去路危。秦树梦愁黄鸟啭，吴江钓忆锦鳞肥。桃夭李艳清明近，惆怅当年意尽违。
古道槐花满树开，入关时节一蝉催。出门唯恐不先到，当路有谁长待来。似箭年光还可惜，如蓬生计更堪哀。故园若有渔舟在，应挂云帆早个回。
雪宫词客燕宫游，一轴烟花象外搜。谩把蜀纹当昼展，徒夸湘碧带春流。吟时致我寒侵骨，得处疑君白尽头。从北南归明月夜，岭猿滩鸟更悠悠。
万浪千岩首未回，无憀相倚上高台。家山如画不归去，客舍似雠谁遣来。红泪罢窥连晓烛，碧波休引向春杯。后时若有青云望，何事偏教羽冀摧。
高台今日竟长闲，因想兴亡自惨颜。四海已归新雨露，六朝空认旧江山。槎翘独鸟沙汀畔，风遰连樯雪浪间。好是轮蹄来往便，谁人不向此跻攀。
离人到此倍堪伤，陂水芦花似故乡。身事未知何日了，马蹄唯觉到秋忙。田园牢落东归晚，道路辛勤北去长。却羡无愁是沙鸟，双双相趁下斜阳。
废苑墙南残雨中，似袍颜色在蒙茸。微香暗惹游人步，远绿才分鬬雉踪。三楚渡头长恨见，五侯门外却难逢。年年纵有春风便，马迹车轮一万重。
西风才起一蝉鸣，便筭关河马上程。碧浪鹢舟从此别，丹霄鹄箭忍无成。二年芳思随云雨，几日离歌恋斾旌。回首横塘更东望，露荷烟菊倍伤情。
一点灯残鲁酒醒，已携孤剑事离程。愁看飞雪闻鸡唱，独向长空背雁行。白草近关微有路，浊河连底冻无声。此中来往本迢递，况是驱羸客塞城。
翠叶才分细细枝，清阴犹未上阶墀。蕙兰虽许相依日，桃李还应笑后时。抱节不为霜霰改，成林终与凤凰期。渭滨若更征贤相，好作渔竿系钓丝。
马上乘秋欲建勋，飞狐夜鬬出师频。若无紫塞烟尘事，谁识青楼歌舞人。战骨沙中金镞在，贺筵花畔玉盘新。由来边卒皆如此，只是君门合杀身。
万般名利不关身，况待山平海变尘。五月波涛争下峡，满堂金玉为何人。谩夸浮世青云贵，未尽离杯白发新。谁似雨篷篷底客，渚花汀鸟自相亲。
秋庭怅望别君初，折柳分襟十载馀。相见或因中夜梦，寄来多是隔年书。携樽座外花空老，垂钓江头柳渐疏。裁得诗凭千里雁，吟来宁不忆吾庐。
世间荣辱半相和，昨日权门今雀罗。万古明君方纳谏，九江迁客更应多。碧池草熟人偷钓，画戟春闲莺乱过。几许乐僮无主后，不离邻巷教笙歌。
旧国多将泉石亲，西游爱此拂行尘。帘开山色离亭午，步入松香别岛春。谁肯暂安耕钓地，相逢谩叹路岐身。归期不及桃花水，江上何曾鲙雪鳞。
天上高名世上身，垂纶何不驾蒲轮。一朝卿相俱前席，千古篇章冠后人。稽岭不归空挂梦，吴宫相值欲霑巾。吾王若致升平化，可独成周只渭滨。
才入新秋百感生，就中蝉噪最堪惊。能催时节凋双鬓，愁到江山听一声。不傍管弦拘醉态，偏依杨柳挠离情。故园闻处犹惆怅，况是经年万里行。
塞寺穷秋别还师，西风一雁倍伤悲。每嗟尘世长多事，重到禅斋是几时。霜岭自添红叶恨，月溪休和碧云词。关河回首便千里，飞锡南归讵可知。
寺入千岩石路长，孤吟一宿远公房。卧听半夜杉坛雨，转觉中峰枕簟凉。花界已无悲喜念，尘襟自足是非妨。他年纵使重来此，息得心猿鬓已霜。
日高荒庙掩双扉，杉迳无人鸟雀悲。昨日江潮起归思，满窗风雨觉来时。何堪身计长如此，闲尽炉灰却是疑。赖有碧云吟句客，禅馀相访说新诗。
江头日暖花又开，江东行客心悠哉。高阳酒徒半雕落，终南山色空崔嵬。圣代也知无弃物，侯门未必用非才。一船明月一竿竹，家住五湖归去来。
皇陂潋滟深复深，陂西下马聊登临。垂杨风轻弄翠带，鲤鱼日暖跳黄金。三月穷途无胜事，十年流水见归心。输他谷口郑夫子，偷得闲名说至今。
夫子门前数仞墙，每经过处忆游梁。路从青琐无因见，恩在丹心不可忘。未必便为谗口隔，只应贪草谏书忙。别来愁悴知多少，两度槐花马上黄。
似共东风别有因，绛罗高卷不胜春。若教解语应倾国，任是无情亦动人。芍药与君为近侍，芙蓉何处避芳尘。可怜韩令功成后，辜负秾华过此身。
莫把阿胶向此倾，此中天意固难明。解通银汉应须曲，才出昆仑便不清。高祖誓功衣带小，仙人占斗客槎轻。三千年后知谁在，何必劳君报太平。
当时天子是闲游，今日行人特地愁。柳色纵饶妆故国，水声何忍到扬州。乾坤有意终难会，黎庶无情岂自由。应笑秦皇用心错，谩驱神鬼海东头。
进乏梯媒退又难，强随豪贵𣨼长安。风从昨夜吹银汉，泪拟何门落玉盘。抛掷红尘应有恨，思量仙桂也无端。锦鳞赪尾平生事，却被闲人把钓竿。
憔悴长安何所为，旅魂穷命自相疑。满川碧嶂无归日，一榻红尘有泪时。雕琢只应劳郢匠，膏肓终恐误秦医。浮生七十今三十，从此凄惶未可知。
行尘不是昔时尘，谩向朱门忆侍臣。一榻已无开眼处，九泉应有爱才人。文馀吐凤他年诏，树想栖鸾旧日春。从此恩深转难报，夕阳衰草泪沾巾。
大卤旌旗出洛滨，此中烟月已埃尘。更无楼阁寻行处，只有山川识野人。早得铸金夸范蠡，旋闻垂钓哭平津。旧游难得时难遇，回首空城百草春。
水蓼花红稻穗黄，使君兰棹泛回塘。倚风荇藻先开路，迎斾凫鹥尽著行。手里兵符神与术，腰间金印彩为囊。少年太守勋庸盛，应笑燕台两鬓霜。
多病无因櫂小舟，阖闾城下谒名侯。水寒不见双鱼信，风便唯闻五袴讴。早说用兵长暗合，近传观稼亦闲游。须知谢奕依前醉，闲阻清谈又一秋。
苹鹿歌中别酒催，粉闱星彩动昭回。久经罹乱心应破，乍睹升平眼渐开。顾我昔年悲玉石，怜君今日蕴风雷。龙门盛事无因见，费尽黄金老隗台。
湖水平来见鲤鱼，偶因烹处得琼琚。披寻藻思千重后，吟想冰光万里馀。漳浦病来情转薄，赤城吟苦意何如。锦衣公子怜君在，十载兵戈从板舆。
会稽诗客赵能卿，往岁相逢话石城。正恨故人无上寿，喜闻良宰有高情。山朝佐命层层耸，水接飞流步步清。两火一刀罹乱后，会须乘兴雪中行。
双鱼迢递到江滨，伤感南陵旧主人。万里朝台劳寄梦，十年侯国阻趋尘。寻知乱后尝辞禄，共喜闲来得养神。时见齐山敬亭客，不堪戎马战征频。
曾逐旌旗过板桥，世途多难竟蓬飘。步兵校尉辞公府，车骑将军忆本朝。醉里旧游还历历，病中衰鬓奈萧萧。遗簪堕履应留念，门客如今只下僚。
细玉罗纹下碧霄，杜门颜巷落偏饶。巢居只恐高柯折，旅客愁闻去路遥。撅冻野蔬和粉重，埽庭松叶带酥烧。寒窗呵笔寻诗句，一片飞来纸上销。
嘉植阴阴覆剑池，此中能政动神祗。湖边观稼雨迎马，城外犒军风满旗。融酒徒夸无算爵，俭莲还少最高枝。珊瑚笔架真珠履，曾和陈王几首诗。
耳边要静不得静，心里欲闲终未闲。自是宿缘应有累，可能时事更相关。鱼惭张翰辞东府，鹤怨周颙负北山。看却金庭芝术老，又驱车入七人班。
青青月桂触人香，白苎衫轻称沈郎。好继马卿归故里，况闻山简在襄阳。杯倾别岸应须醉，花傍征军渐欲芳。拟把金钱赠嘉礼，不堪栖屑困名场。
江花江草暖相隈，也向江边把酒杯。春色恼人遮不得，别愁如疟避还来。安排贱迹无良策，裨补明时望重才。一曲吴歌齐拍手，十年尘眼未曾开。
秦树团团夕结阴，此中庄舃动悲吟。一枝丹桂未入手，万里苍波长负心。老去渐知时态薄，愁来唯愿酒杯深。七雄三杰今何在，休为闲人泪满襟。
汉阳渡口兰为舟，汉阳城下多酒楼。当年不得尽一醉，别梦有时还重游。襟带可怜吞楚塞，风烟只好狎江鸥。月明更想曾行处，吹笛桥边木叶秋。
楚人曾此限封疆，不见清阴六里长。一壑暮声何怨望，数峰秋势自颠狂。由来四皓须神伏，大抵秦皇谩气强。欲学鸡鸣试关吏，太平时节懒思量。
太平天子念蒲东，又委星郎养育功。昨日隼旟辞阙下，今朝珠履在河中。楼移庾亮千山月，树待袁宏一扇风。不及政成应入拜，晋州何足展清通。
远闻天子似羲皇，偶舍渔乡入帝乡。五等列侯无故旧，一枝仙桂有风霜。灯欹短焰烧离鬓，漏转寒更滴旅肠。归计未知身已老，九衢双阙夜苍苍。
宰府初开忝末尘，四年谈笑隔通津。官资肯便矜中路，酒盏还应忆故人。江畔旧游秦望月，槛前公事镜湖春。如今莫问西禅坞，一炷寒香老病身。
洞庭霜落水云秋，又泛轻涟任去留。世界高谈今已得，宦途清贵旧曾游。手中彩笔夸题凤，天上泥封奖狎鸥。更见南来钓翁说，醉吟还上木兰舟。
旧业传家有宝刀，近闻馀力更挥毫。腰间印佩黄金重，卷里诗裁白雪高。䜩罢嘉宾迎凤藻，猎归诸将问龙韬。分茅列土才三十，犹拟回头赌锦袍。
梁王兔苑荆榛里，炀帝鸡台梦想中。只觉惘然悲谢傅，未知何以报文翁。生灵不幸台星拆，造化无情世界空。划尽寒灰始堪叹，满庭霜叶一窗风。
乱离无计驻生涯，又事东游惜岁华。村店酒旗沽竹叶，野桥梅雨泊芦花。雠书发迹官虽屈，负米安亲路不赊。应见使君论世旧，埽门重得向曹家。
络角星河菡萏天，一家懽笑设红筵。应倾谢女珠玑箧，尽写檀郎锦绣篇。香帐簇成排窈窕，金针穿罢拜婵娟。铜壶漏报天将晓，惆怅佳期又一年。
赋得长杨不直钱，却来京口看莺迁。也知绛灌轻才子，好谒尤常醉少年。万里故乡云缥缈，一春生计泪澜汍。多情柱史应相问，与话归心正浩然。
君与田苏即旧游，我于交分亦绸缪。二年隔绝黄泉下，尽日悲凉曲水头。鸥鸟似能齐物理，杏花疑欲伴人愁。寡妻稚子应寒食，遥望江陵一泪流。
欲将刀笔润王猷，东去先分圣主忧。满扇好风吹郑圃，一车甘雨别皇州。尚书碛冷鸿声晚，仆射陂寒树影秋。从此文星在何处，武牢关外庾公楼。
远山高树思悠哉，重倚危楼尽一杯。谢守已随征诏入，鲁儒犹逐断蓬来。地寒谩忆移暄手，时急方须济世才。宣室夜阑如有问，可能全望未然灰。
乌噪残阳草满庭，此中枯木似人形。只应神物长为主，未必浮槎即有灵。八月风波飘不去，四时黍稷荐惟馨。南朝庾信无因赋，牢落祠前水气腥。
吴门此去逾千里，湘浦离来想数旬。只见风师长占路，不知青帝已行春。危怜坏堞犹遮水，狂爱寒梅欲傍人。事往时移何足问，且凭村酒暖精神。
旅榜前年过洞庭，曾提刀笔事甘宁。玳筵离隔将军幕，朱履频窥处士星。恩重匣中孤剑在，梦馀江畔数峰青。金貂见服嘉宾散，回首昭丘一涕零。
俭莲高贵九霄闻，粲粲朱衣降五云。骢马早年曾避路，银鱼今日且从军。御题彩服垂天眷，袍展花心透縠纹。应笑当年老莱子，鲜华都自降明君。
树远连天水接空，几年行乐旧隋宫。花开花谢还如此，人去人来自不同。鸾凤调高何处酒，吴牛蹄健满车风。思量只合腾腾醉，煮海平陈一梦中。
层层高阁旧瀛洲，此地须征第一流。丞相近年萦倚望，重才今日喜遨游。荣持健笔金黄贵，恨咽离筵管吹秋。谁继伊皋送行句，梁王诗好郢人愁。
四海兵戈尚未宁，始于云外学仪形。九天玄女犹无圣，后土夫人岂有灵。一带好云侵鬓绿，两层危岫拂眉青。韦郎年少知何在，端坐思量太白经。
冷烟轻澹傍衰丛，此夕秦淮驻断蓬。栖雁远惊沽酒火，乱鸦高避落帆风。地销王气波声急，山带秋阴树影空。六代精灵人不见，思量应在月明中。
寒江九派转城楼，东下锺陵第一州。人自中台方贵盛，地从西晋即风流。旧班久望鹓晴翥，馀力犹闻虎夜浮。应恨属官无健令，异时佳节阻闲游。
满槛山川漾落晖，槛前前事去如飞。云中鸡犬刘安过，月里笙歌炀帝归。江蹙海门帆散去，地吞淮口树相依。红楼翠幕知多少，长向东风有是非。
往岁先皇驭九州，侍臣才业最风流。文穷典诰虽馀力，俗致雍熙尽密谋。兰省换班青作绶，柏台前引绛为韝。都缘未负江山兴，开济生灵校一秋。
远雪亭亭望未销，岳阳春浅似相饶。短芦冒土初生笋，高柳偷风已弄条。波泛洞庭㺍獭健，谷连荆楚鬼神妖。中流菱唱泊何处，一只画船兰作桡。
驿西斜日满窗前，独凭秋栏思渺绵。数尺断蓬惭故国，一轮清镜泣流年。已知世事真徒尔，纵有心期亦偶然。空愧荀家好兄弟，雁来鱼去是因缘。
圣君宵旰望时雍，丹诏西来雨露浓。宣父道高休叹凤，武侯才大本吟龙。九州似鼎终须负，万物为铜只待镕。腊后春前更何事，便看经度奏东封。
野寺疏钟万木秋，偶寻题处认名侯。官离南郡应闲暇，地胜东山想驻留。百盏浓醪成别梦，两行垂露澣羁愁。心知只有韦公在，更对真踪话旧游。
烟水蒙蒙接板桥，数年经历驻征桡。醉凭危槛波千顷，愁倚长亭柳万条。别后故人冠獬豸，病来知己赏鹪鹩。清流夹宅千家住，会向闲乘一信潮。
蟾宫虎穴两皆休，来凭危栏送远愁。多事林莺还谩语，薄情边雁不回头。春融只待乾坤醉，水阔深知世界浮。欲共高僧话心迹，野花芳草奈相尤。
此日蓬壶两日程，当时消息甚分明。桃须曼倩催方熟，橘待洪崖遣始行。岛外音书应有意，眼前尘士渐无情。莫教更似山西鼠，啮破愁肠恨一生。
晴江春暖兰蕙薰，凫鹥苒苒鸥著群。洛阳贾谊自无命，少陵杜甫兼有文。空阔远帆遮落日，苍茫野树碍归云。松醪酒好昭潭静，闲过中流一吊君。
东南苍翠何崔嵬，横流一望幽抱开。影寒已令水底去，脚阔欲过湖心来。深处不唯容鬼怪，暗中兼恐有风雷。仙人往往今谁在，红杏花香重首回。
二年岐路有西东，长忆优游楚驿中。虎帐谈高无客继，马卿官傲少人同。世危肯使依刘表，山好犹能忆谢公。此去此恩言不得，谩将闲泪对春风。
蛮笺象管夜深时，曾赋陈宫第一诗。宴罢风流人不见，废来踪迹草应知。莺怜胜事啼空巷，蝶恋馀香舞好枝。还有往年金甃井，牧童樵叟等闲窥。
海槎闲暇阆风轻，不是安流不肯行。鸡省露浓汤饼熟，凤池烟暖诏书成。渔筹已合光儒梦，尧印何妨且治兵。会将两都收复后，右图仪表左题名。
黄尘初起此留连，火耨刀耕六七年。雨夜老农伤水旱，雪晴渔父共舟船。已悲世乱身须去，肯愧途危迹屡迁。却是九华山有意，列行相送到江边。
八都上将近平戎，便附𬨎轩奏圣聪。三接驾前朝觐礼，一函江表战征功。云间阆苑何时见，水底瑶池触处通。知有殿庭馀力在，莫辞消息寄西风。
旧游不合到心中，把得君诗意亦同。水馆酒阑清夜月，香街人散白杨风。长绳系日虽难绊，辨口谈天不易穷。世事自随蓬转在，思量何处是飞蓬。
一片丝罗□□□，洞房西室女工劳。花随玉指添春色，鸟逐金针长羽毛。蜀绵谩夸声自贵，越绫虚说价功高。可中用作鸳鸯被，红叶枝枝不碍刀。
大昴分光降斗牛，兴唐宗社作诸侯。伊夔事业扶千载，韩白机谋冠九州。贵盛上持龙节钺，延长应续鹤春秋。锦衣玉食将何报，更俟庄椿一举头。
出驯桑雉入朝簪，萧洒清名映士林。近日篇章欺白雪，早年词赋得黄金。桂堂纵道探龙颔，兰省何曾驻鹤心。离乱事多人不会，酒浓花暖且闲吟。
下盘空迹上云浮，偶逐僧行步步愁。暂憩已知须用意，渐来争忍不回头。烟中树老重江晚，铎外风轻四境秋。懒指台城更东望，鹊飞龙鬬尽荒丘。
草堂何处试徘徊，见说遗踪向此开。蟾桂自归三径后，鹤书曾降九天来。白云事迹依前在，青琐光阴竟不回。尽夕为君思曩日，野泉呜咽路莓苔。
不知何处是前程，合眼腾腾信马行。两鬓已衰时未遇，数峰虽在病相撄。尘埃巩洛虚光景，诗酒江湖漫姓名。试哭军门看谁问，旧来还似祢先生。
傞傞江柳欲矜春，铁瓮城边见故人。屈指不堪言甲子，披风常记是庚申。别来且喜身俱健，乱后休悲业尽贫。还有杖头沽酒物，待寻山寺话逡巡。
病寄南徐两度秋，故人依约亦扬州。偶因雁足思闲事，拟棹孤舟访旧游。风急几闻江上笛，月高谁共酒家楼。平生意气消磨尽，甘露轩前看水流。
篱畔霜前偶得存，苦教迟晚避兰荪。能销造化几多力，不受阳和一点恩。生处岂容依玉砌，要时还许上金樽。陶公没后无知己，露滴幽丛见泪痕。
寒城猎猎戍旗风，独倚危楼怅望中。万里山河唐土地，千年魂魄晋英雄。离心不忍听边马，往事应须问塞鸿。好脱儒冠从校尉，一枝长戟六钧弓。
野水无情去不回，水边花好为谁开。只知事逐眼前去，不觉老从头上来。穷似丘轲休叹息，达如周召亦尘埃。思量此理何人会，蒙邑先生最有才。
孤舟欲泊思何穷，曾忆西来值雪中。珠履少年初满座，白衣游子也从公。狂抛赋笔琉璃冷，醉倚歌筵玳瑁红。今日斯文向谁说，泪碑棠树两成空。
南望商于北帝都，两堪栖托两无图。只闻斥逐张公子，不觉悲同楚大夫。岩畔早凉生紫桂，井边疏影落高梧。一杯渌酒他年忆，沥向青波寄五湖。
往岁酂侯镇渚宫，曾将清律暖孤蓬。才怜曼倩三冬后，艺许由基一箭中。言重不能轻薄命，地寒终是泣春风。凤凰池涸台星拆，回首岐山忆至公。
草虫幽咽树初团，独系孤舟夜已阑。浊浪势奔吴苑急，疏钟声彻惠山寒。愁催鬓髪凋何易，贫恋家乡别渐难。他日亲朋应大笑，始知书剑是无端。
暖触衣襟漠漠香，闲梅遮柳不胜芳。数枝艳拂文君酒，半里红欹宋玉墙。尽日无人疑怅望，有时经雨乍凄凉。旧山山下还如此，回首东风一断肠。
抛掷南阳为主忧，北征东讨尽良筹。时来天地皆同力，运去英雄不自由。千里山河轻孺子，两朝冠剑恨谯周。唯馀岩下多情水，犹解年年傍驿流。
庄周高论伯牙琴，闲夜思量泪满襟。四海共谁言近事，九原从此负初心。鸥翻汉浦风波急，雁下郧溪雾雨深。惭愧苍生还有意，解歌襦袴至如今。
山川去接汉江东，曾伴隋侯醉此中。歌绕夜梁珠宛转，舞娇春席雪朦胧。棠遗善政阴犹在，薤送哀声事已空。惆怅知音竟难得，两行清泪白杨风。
杜甫诗中韦曲花，至今无赖尚豪家。美人晓折露沾袖，公子醉时香满车。万里丹青传不得，二年风雨恨无涯。羡他南涧高眠客，春去春来任物华。
吴王醉处十馀里，照野拂衣今正繁。经雨不随山鸟散，倚风疑共路人言。愁怜粉艳飘歌席，静爱寒香扑酒樽。欲寄所思无好信，为人惆恨又黄昏。
鸾音鹤信杳难回，凤驾龙车早晚来。仙境是谁知处所，人间空自造楼台。云侵朱槛应难到，虫网闲窗永不开。子细思量成底事，露凝风摆作尘埃。
高僧惠我七言诗，顿豁尘心展白眉。秀似谷中花媚日，清如潭底月圆时。应观法界莲千叶，肯折人间桂一枝。漂荡秦吴十馀载，因循犹恨识师迟。
晚来乘兴谒先师，松柏凄凄人不知。九仭萧墙堆瓦砾，三间茅殿走狐狸。雨淋状似悲麟泣，露滴还同叹凤悲。傥使小儒名稍立，岂教吾道受栖迟。
三教之中儒最尊，止戈为武武尊文。吾今尚自披蓑笠，你等何须读典坟。释氏宝楼侵碧汉，道家宫殿拂青云。若教颜闵英灵在，终不羞他李老君。
朱轮此去正春风，且驻青云听断蓬。一榻早年容孺子，双旌今日别文翁。诚知汲善心长在，争奈干时迹转穷。酬德酬恩两无路，谩劳惆怅凤城东。
入蜀归吴三首诗，藏于笥箧重于师。剑关夜读相如听，瓜步秋吟炀帝悲。景物也知输健笔，时情谁不许高枝。明年二月春风里，江岛闲人慰所思。
桃在仙翁旧苑傍，暖烟轻霭扑人香。十年此地频偷眼，二月春风最断肠。曾恨梦中无好事，也知囊里有仙方。寻思仙骨终难得，始与回头问玉皇。
汉江波浪渌于苔，每到江边病眼开。半雨半风终日恨，无名无迹几时回。云生岸谷秋阴合，树接帆樯晚思来。对此空惭圣明代，忍教缨上有尘埃。
秋河耿耿夜沈沈，往事三更尽到心。多病谩劳窥圣代，薄才终是费知音。家山梦后帆千尺，尘土搔来髪一簪。空羡良朋尽高价，可怜东箭与南金。
暖云慵堕柳垂条，骢马徐郎过渭桥。官秩旧参荀秘监，樽罍今伴霍嫖姚。科随鹄箭频曾中，礼向侯弓以重招。莫恨东风促行李，不多时节却归朝。
酒阑离思浩无穷，西望维扬忆数公。万里飘零身未了，一家知奖意曾同。云横晋国尘应暗，路转吴江信不通。今日便成卢子谅，满襟珠泪堕霜风。
小敷文伯见何时，南望三衢渴复饥。天子未能崇典诰，诸生徒欲恋旌旗。风高绿野苗千顷，露冷平楼酒满卮。尽是数旬陪奉处，使君争肯不相思。
凤鸾势逸九霄宽，北去南来任羽翰。朱绂两参王俭府，绣衣三领杜林官。道从上国曾匡济，才向牢盆始重难。应笑张纲谩生事，埋轮不得在长安。
湖上风高动白𬞟，暂延清景此逡巡。隔年违别成何事，半夜相看似故人。蟾向静中矜爪距，兔隈明处弄精神。嫦娥老大应惆怅，倚泣苍苍桂一轮。
西游象阙愧知音，东下荆溪称越吟。风动芰荷香四散，月明楼阁影相侵。闲欹别枕千般梦，醉送征帆万里心。薜荔衣裳木兰檝，异时烟雨好追寻。
雪晴天外见诸峰，幽轧行轮有去踪。内史宅边今独恨，步兵厨畔旧相容。十年别鬓疑朝镜，千里归心著晚钟。若不他时更青眼，未知谁肯荐临邛。
少年容易舍樵渔，曾辱明公荐子虚。汉殿寒夜时不食，宋都风急命何疏。云埋野艇吟归去，草没山田赋遂初。长剑一寻歌一奏，此心争肯为鲈鱼。
江边旧业半雕残，每轸归心即万端。狂折野梅山店暖，醉吹村笛酒楼寒。只言圣代谋身易，争奈贫儒得路难。同病同忧更何事，为君提笔画渔竿。
二年流落大梁城，每送君归即有情。别路算来成底事，旧游言著似前生。苑荒懒认词人会，门在空怜烈士名。至竟男儿分应定，不须惆怅谷中莺。
吴公台下别经秋，破虏城边暂驻留。一笑有情堪解梦，数年无故不同游。云牵楚思横鱼艇，柳送乡心入酒楼。且酌松醪依旧醉，谁能相见向春愁。
贵提金印出咸秦，潇洒江城两度春。一派水清疑见胆，数重山翠欲留人。望崇早合归黄阁，诗好何妨恋白𬞟。自是受恩心未足，却垂双翅羡吴均。
怒声汹汹势悠悠，罗刹江边地欲浮。漫道往来存大信，也知反复向平流。任抛巨浸疑无底，猛过西陵只有头。至竟朝昏谁主掌，好骑赪鲤问阳侯。
物态时情难重陈，夫君此去莫伤春。男儿只要有知己，才子何堪更问津。万转江山通蜀国，两行珠翠见褒人。海棠花谢东风老，应念京都共苦辛。
试将生计问蓬根，心委寒灰首戴盆。翅弱未知三岛路，舌顽虚掉五侯门。啸烟白狖沈高木，𢭏月清砧触旅魂。家在碧江归不得，十年鱼艇长苔痕。
萧萧羸马正尘埃，又送𬨎轩向吹台。别酒莫辞今夜醉，故人知是几时回。泉经华岳犹应冻，花到梁园始合开。为谢东门抱关吏，不堪惆怅满离杯。
松橘苍黄覆钓矶，早年生计近年违。老知风月终堪恨，贫觉家山不易归。别岸客帆和雁落，晚程霜叶向人飞。买臣严助精灵在，应笑无成一布衣。
赋成无处换黄金，却向春风动越吟。天子爱才虽仄席，诸生多病又沾襟。柳攀灞岸狂遮袂，水忆池阳渌满心。珍重彩衣归正好，莫将闲事系升沈。
丹桂无心彼此谙，二年疏懒共江潭。愁知酒盏终难舍，老觉人情转不堪。云外鸳鸯非故旧，眼前胶漆似烟岚。劳歌一曲霜风暮，击折湘妃白玉簪。
衰羸岂合话荆州，争奈思多不自由。无路重趋桓典马，有诗曾上仲宣楼。尘销别迹堪垂泪，树拂他门懒举头。一种人间太平日，独教零落忆沧州。
楚城日暮烟霭深，楚人驻马还登临。襄王台下水无赖，神女庙前云有心。千载是非难重问，一江风雨好闲吟。欲招屈宋当时魄，兰败荷枯不可寻。
槐杪清蝉烟雨馀，萧萧凉叶堕衣裾。噪槎乌散沈苍岭，弄杵风高上碧虚。百岁梦生悲蛱蝶，一朝香死泣芙蕖。六宫谁买相如赋，团扇恩情日日疏。
潮平远岸草侵沙，东晋衰来最可嗟。庾舅已能窥帝室，王都还是预人家。山寒老树啼风曲，泉暖枯骸动芷牙。欲起九原看一遍，秦淮声急日西斜。
江蓠漠漠树重重，东过清淮到宿松。县好也知临浣水，官闲应得看灊峰。春风绿野吴歌怨，雪霁平郊楚酒浓。留取馀杯待张翰，明年归棹一从容。
败垣危堞迹依稀，试驻羸骖吊落晖。跋扈以成梁冀在，简书难问杜乔归。由来世事须翻覆，未必馀才解是非。千载昆阳好功业，与君门下作恩威。
百尺高台勃勃州，大刀长戟汉诸侯。征鸿过尽边云阔，战马闲来塞草秋。国计已推肝胆许，家财不为子孙谋。仍闻陇蜀由多事，深喜将军未白头。
半年池口恨萍蓬，今日思量已梦中。游子马蹄难重到，故人尊酒与谁同。山横翠后千重绿，蜡想歌时一烬红。从此客程君不见，麦秋梅雨遍江东。
中间声迹早薰然，阻避钧衡过十年。碧海浪高终济物，苍梧云好已归天。花迎彩服离莺谷，柳傍东风触马鞭。应念凄凉洞庭客，夜深双泪忆渔船。
一枝何足解人愁，抛却还随定远侯。紫陌红尘今别恨，九衢双阙夜同游。芳时易失劳行止，良会难期且驻留。若到边庭有来使，试批书尾话梁州。
锦帐郎官塞诏年，汀州曾驻木兰船。祢衡酒醒春瓶倒，柳恽诗成海月圆。歌蹙远山珠滴滴，漏催香烛泪涟涟。使君入拜吾徒在，宣室他时岂偶然。
𬞟洲重到杳难期，西倚邮亭忆往时。北海尊中常有酒，东阳楼上岂无诗。地清每负生灵望，官重方升礼乐司。闻说江南旧歌曲，至今犹自唱吴姬。
吴塞当时指此山，吴都亡后绿孱颜。岭梅乍暖残妆恨，沙鸟初晴小队闲。波阔鱼龙应混杂，壁危猿狖奈奸顽。会将一副寒蓑笠，来与渔翁作往还。
梁宋追游早岁同，偶然违别事皆空。年如流水催何急，道似危途动即穷。醉舞且欣连夜月，狂吟还聚上楼风。烦君更枉骚人句，白凤灵虵满袖中。
仙桂高高似有神，貂裘敝尽取无因。难将白发期公道，不觉丹枝属别人。双阙往来惭请谒，五湖归后耻交亲。盈盘紫蟹千卮酒，添得临岐泪满巾。
朝论国计暮论兵，馀力犹随凤藻生。语继盘盂抛俗格，气兼河岳带商声。闲寻绮思千花丽，静想高吟六义清。天柄已持尧典在，更堪回首问缘情。
凤里前年别望郎，丁宁唯恐滞吴乡。劝疏杯酒知妨事，乞与书题作裹粮。苹鹿未能移海曲，县花寻已落河阳。九原自此无因见，反复遗踪泪万行。
苕溪烟月久因循，野鹤衣裘独茧纶。只说泊船无定处，不知携手是何人。朱黄拣日囚尸鬼，青白临时注脑神。欲访先生问经诀，世间难得不由身。
西华有路入中华，依约山川认永嘉。羽客昔时留筿簜，故人今又种烟霞。坛高已降三清鹤，海近应通八月槎。盛事两般君总得，老莱衣服戴颙家。
西上青云未有期，东归沧海一何迟。酒阑梦觉不称意，花落月明空所思。长恐病侵多事日，可堪贫过少年时。鬬鸡走狗五陵道，惆怅输他轻薄儿。
八年刀笔到京华，归去青冥路未赊。今日风流卿相客，旧时基业帝王家。彤庭彩凤虽添瑞，望府红莲已减花。从此常僚如有问，海边麇鹿斗边槎。
青溪烟雨九华山，乱后应同梦寐间。万里分飞休掩袂，两旬相见且开颜。君依宰相貉蝉贵，我恋王门鬓髪斑。为谢伏波筵上客，几时金印拟西还。
衰老应难更进趋，药畦经卷自朝晡。纵无显效亦藏拙，若有所成甘守株。汉武巡游虚轧轧，秦皇吞并谩驱驱。如何只见丁家鹤，依旧辽东叹绿芜。
璧池清秩访燕台，曾捧瀛州札翰来。今日二难俱大夜，当时三幅谩高才。戏悲槐市便便笥，狂忆樟亭满满杯。犹幸小兰同舍在，每因相见即衔哀。
宦途不复更经营，归去东南任意行。别后几回思会面，到来相见似前生。久居竹盖知勤苦，旧业莲峰想变更。为谢佯狂吴道士，耳中时有铁船声。
牛斗星边女宿间，栋梁虚敞丽江关。望高汉相东西阁，名重淮王大小山。礼设鬬倾金凿落，马蹄争撼玉连环。自惭麇鹿无能事，未报深恩鬓已斑。
齐王僚属好男儿，偶觅东归便得归。满目路岐抛似梦，一船风雨去如飞。盘擎紫线莼初熟，箸拨红丝鲙正肥。惆怅途中无限事，与君千载两忘机。
玉函瑶检下台司，记得当时捧领时。半壁龙虵蟠造化，满筐山岳动神祇。疲牛舐犊心犹切，阴鹤鸣雏力已衰。稚子不才身抱疾，日窥贞迹泪双垂。
一年两度锦江游，前值东风后值秋。芳草有情皆碍马，好云无处不遮楼。山将别恨和心断，水带离声入梦流。今日因君试回首，澹烟乔木隔绵州。
醉别江东酒一杯，往年曾此驻尘埃。鱼听建业歌声过，水看瞿塘雪影来。黄祖不能容贱客，费祎终是负仙才。平生胆气平生恨，今日江边首懒回。
荡漾春风渌似波，惹情摇恨去傞傞。燕翻永日音声好，柳舞空城意绪多。蜀国暖回溪峡浪，卫娘清转遏云歌。可怜户外桃兼李，仲蔚蓬蒿奈尔何。
野云芳草绕离鞭，敢对青楼倚少年。秋色未催榆塞雁，人心先下洞庭船。高歌酒市非狂者，大嚼屠门亦偶然。车马同归莫同恨，古人头白尽林泉。
灵虵桥下水声声，曾向桥边话别情。一榻偶依陈太守，三年深忆祢先生。尘欺鬓色非前事，火𦶟蓬根有去程。还把馀杯重相劝，不堪秋色背郧城。
一从朱履步金台，蘗苦冰寒奉上台。峻节不由人学得，远途终是自将来。风高渐展摩天翼，干耸方呈构厦材。应笑樟亭旧同舍，九州无验满炉灰。
寒门虽得在诸宗，栖北巢南恨不同。马上固惭消髀肉，幄中由羡愈头风。蹉跎岁月心仍切，迢遰江山梦未通。深荷吾宗有知己，好将刀笔为英雄。
甘露卷帘看雨脚，樟亭倚柱望潮头。十年顾我醉中过，两地与师方外游。久隔兵戈常寄梦，近无书信更堪忧。香炉烟霭虎溪月，终棹铁船寻惠休。
左脚方行右臂挛，每惭名迹污宾筵。纵饶吴土容衰病，争奈燕台费料钱。藜杖已干难更把，竹舆虽在不堪悬。深恩重德无言处，回首浮生泪泫然。
十五年前即别君，别时天下未纷纭。乱罹且喜身俱在，存没那堪耳更闻。良会谩劳悲曩迹，旧交谁去吊荒坟。殷勤为谢逃名客，想望千秋岭上云。
槐花漠漠向人黄，此地追游迹已荒。清论不知庄叟达，死交空欢赵岐忙。病来未忍言闲事，老去唯知觅醉乡。日暮街东策羸马，一声横笛似山阳。
前年帝里望行尘，记得仙家第四人。泉暖旧谙龙偃息，露寒初见鹤精神。歌声上榻梁园晚，梦遶残钟汜水春。知有箧中编集在，只应从此是经纶。
营室东回荫斥丘，少年承袭拥青油。坐调金鼎尊明主，横把雕戈拜列侯。书札二王争巧拙，篇章七子避风流。西园旧迹今应在，衰老无因奉胜游。
脉散源分历几朝，纵然官宦只卑僚。正忧末派沦沧海，忽见高枝拂绛霄。十万貔貅趋玉帐，三千宾客珥金貂。良时难得吾宗少，应念寒门更寂寥。
敢将衰弱附强宗，细筭还缘血脉同。湘浦烟波无旧迹，邺都兰菊有遗风。每怜罹乱书犹达，所恨云泥路不通。珍重珠玑兼绣段，草玄堂下寄扬雄。
水云开霁立高亭，依约黎阳对福星。只见篇章矜镂管，不知勋业柱青冥。早缘入梦金方砺，晚为传家鼎始铭。鹤髪四垂烟阁远，此生何处拜仪形。
锦笈朱囊连复连，紫鸾飞下浙江边。绡从海室夺烟雾，乐奏帝官胜管弦。长笑应刘悲显达，每嫌伊霍少诗篇。戴湾老圃根基薄，虚费工夫八十年。
征东幕府十三州，敢望非才忝上游。官秩已叨吴品职，姓名兼显鲁春秋。盐车顾后声方重，火井窥来焰始浮。一句黄河千载事，麦城王粲谩登楼。
新恩别启馆娃宫，还拜吴王向此中。九牧土田周制在，两藩茅社汉仪同。春生旧苑芳洲雨，香入高台小径风。更有宠光人未见，问安调膳尽三公。
紫菊馨香覆楚醪，奠君江畔雨萧骚。旅魂自是才相累，闲骨何妨冢更高。𫘧骥丧来空蹇蹶，芝兰衰后长蓬蒿。屈原宋玉邻君处，几驾青螭缓郁陶。
乘凤仙人降此时，玉篇才罢到文词。两轮水硙光明照，百尺鲛绡换好诗。带砺山河今尽在，风流樽俎见无期。坛场客散香街暝，惆怅齐竽取次吹。
故人刀笔事军书，南转黔江半月馀。别后乡关情几许，近来诗酒兴何如。贪将醉袖矜莺谷，不把瑶缄附鲤鱼。今日举觞君莫问，生涯牢落鬓萧疏。
关畔春云拂马头，马前春事共悠悠。风摇岸柳长条困，露裛山花小朵愁。信越功名高似狗，裴王气力大于牛。未知至竟将何用，渭水泾川一向流。
往年疏懒共江湖，月满花香记得无。霜压楚莲秋后折，雨催蛮酒夜深酤。红尘偶别迷前事，丹桂相倾愧后徒。出得函关抽得手，从来不及阮元瑜。
溪风如扇雨如丝，闲步闲吟柳恽诗。杯酒疏狂非曩日，野花狼藉似当时。道穷谩有依刘感，才急应无借寇期。满眼云山莫相笑，与君俱是受深知。
官罢春坊地象雷，片帆高指贵池开。五侯水暖鱼鳞去，九子山晴雁叙来。江夏黄童徒逞辩，广都庞令恐非才。到头称意须年少，赢得时光向酒杯。
塞外偷儿塞内兵，圣君宵旰望升平。碧幢未作朝廷计，白梃犹驱妇女行。可使御戎无上策，只应忧国是虚声。汉王第宅秦田土，今日将军已自荣。
楚珪班序未为轻，莫惜良途副圣明。宫省旧推皇甫谧，寺曹今得夏侯婴。秩随科第临时贵，官逐簪裾到处清。应笑马安虚巧宦，四回迁转始为卿。
蠹简遗编试一寻，寂寥前事似如今。徐陵笔砚珊瑚架，赵胜宾朋玳瑁簪。未必片言资国计，只应邪说动人心。九原郝泚何由起，虚误西蕃八尺金。
木叶回飘水面平，偶因孤棹已三更。秋凉雾露侵灯下，夜静鱼龙逼岸行。欹枕正牵题柱思，隔楼谁转遶梁声。锦帆天子狂魂魄，应过扬州看月明。
兽遶朱轮酒满船，郡城萧洒贵池边。衣同莱子曾分笔，扇似袁宏别有天。九点好山楼上客，两行高柳雨中烟。陵阳百姓将何福，社舞村歌又一年。
陆海波涛渐渐深，一回归梦抵千金。路傍草色休多事，墙外莺声肯有心。日晚向隅悲断梗，夜阑浇酒哭知音。贪财败阵谁相悉，鲍叔如今不可寻。
兵寇伤残国力衰，就中南土藉良医。凤衔泥诏辞丹阙，雕倚霜风上画旗。官职不须轻远地，生灵只是计临时。灞桥酒盏黔巫月，从此江心两所思。
明时塞诏列分麾，东拥朱轮出帝畿。铜虎贵提天子印，银鱼荣傍老莱衣。歌听茗坞春山暖，诗咏𬞟洲暮鸟飞。知有掖垣南步在，可能须待政成归。
当年忆见桂枝春，自此清途未四旬。左省望高推健笔，右曹官重得名人。闲摛丽藻嫌秋兴，静猎遗编笑过秦。犹把随和向泥滓，应怜疏散任天真。
莲塘馆东初日明，莲塘馆西行人行。隔林啼鸟似相应，当路好花疑有情。一梦不须追往事，数杯犹可慰劳生。莫言来去只如此，君看鬓边霜几茎。
六朝胜事已尘埃，犹有闲人怅望来。只道鬼神能护物，不知龙象自成灰。犀惭水府浑非怪，燕说吴宫未是灾。还识平泉故侯否，一生踪迹比楼台。
万里伤心极目春，东南王气只逡巡。野花相笑落满地，山鸟自惊啼傍人。谩道城池须险阻，可知豪杰亦埃尘。太平寺主惟轻薄，却把三公与贼臣。
傲睨公卿二十年，东来西去只悠然。白知关畔元非马，玄觉壶中别有天。汉帝诏衔应异日，梁王风雪是初筵。临行不惜刀圭便，愁杀长安买笑钱。
晓髪星星入镜宜，早年容易近年悲。敢言得事时将晚，只恐酬恩日渐迟。南国倾心应望速，东堂开口欲从谁。仙郎旧有黄金约，沥胆隳肝更祷祈。
子仪不起浑瑊亡，西幸谁人从武皇。四海为家虽未远，九州多事竟难防。已闻旰食思真将，会待畋游致假王。应感两朝巡狩迹，绿槐端正驿荒凉。
邪气奔屯瑞气移，清平过尽到艰危。纵饶犬彘迷常理，不奈豺狼幸此时。九庙有灵思李令，三川悲忆恨张仪。可怜一曲还京乐，重对红蕉教蜀儿。
白丁攘臂犯长安，翠辇苍黄路屈盘。丹凤有情尘外远，玉龙无迹渡头寒。静怜贵族谋身易，危惜文皇创业难。不将不侯何计是，钓鱼船上泪阑干。
紫髯桑盖此沈吟，很石犹存事可寻。汉鼎未安聊把手，楚醪虽满肯同心。英雄已往时难问，苔藓何知日渐深。还有市鄽沽酒客，雀喧鸠聚话蹄涔。
乱罹时节懒登临，试借条风半日吟。只有远山含煖律，不知高阁动归心。溪喧晚棹千声浪，云护寒郊数丈阴。自笑疏慵似麇鹿，也教台上费黄金。
晚云阴暎下空城，六代累累夕照明。玉井已乾龙不起，金瓯虽破虎曾争。亦知霸世才难得，却是蒙尘事最平。深谷作陵山作海，茂弘流辈莫伤情。
筛寒洒白乱溟蒙，祷请功兼造化功。光薄乍迷京口月，影交初展海门风。细黏谢客衣裾上，轻堕梁王酒盏中。一种为祥君看取，半禳灾沴半年丰。
柏台兰署四周旋，宾榻何妨雁影连。才见玳簪欹细柳，便知油幕胜红莲。家从入洛声名大，迹为依刘事分偏。争奈乱罹人渐少，麦城新赋许谁传。
行行杯酒莫辞频，怨叹劳歌两未伸。汉帝后宫犹识字，楚王前殿更无人。年深旅舍衣裳敝，潮打村田活计贫。百岁都来多几日，不堪相别又伤春。
村桥酒斾月明楼，偶逐渔舟系叶舟。莫学鲁人疑海鸟，须知庄叟恶牺牛。心寒已分灰无焰，事往曾将水共流。除却思量太平在，肯抛疏散换公侯。
野云如火照行尘，会绩溪边去问津。才子省衔非幕客，楚君科第是同人。狂思下国千场醉，病负东堂两度春。他日酒筵应见问，鹿裘渔艇隔朱轮。
池边月影闲婆娑，池上醉来成短歌。芙渠抵死怨珠露，蟋蟀苦口嫌金波。往事向人言不得，旧游临老恨空多。松醪作酒兰为棹，十载烟尘奈尔何。
梁王雪里有深知，偶别家乡隔路岐。官品共传胜曩日，酒杯争肯忍当时。豫章地暖矜千尺，越峤天寒愧一枝。还有钓鱼蓑笠在，不堪风雨失归期。
杜秋在时花解言，杜秋死后花更繁。柔姿曼态葬何处，天红腻白愁荒原。高洞紫箫吹梦想，小窗残雨湿精魂。绮筵金缕无消息，一阵征帆过海门。
东南一望可长吁，犹忆王孙领虎符。两地干戈连越绝，数年麋鹿卧姑苏。疲甿赋重全家尽，旧族兵侵太半无。料得伍员兼旅寓，不妨招取好揶揄。
九华巉崪荫柴扉，长忆前时此息机。黄菊倚风村酒熟，绿蒲低雨钓鱼归。干戈已是三年别，尘土那堪万事违。回首佳期恨多少，夜阑霜露又霑衣。
金庭路指剡川隈，珍重良朋自此来。两鬓不堪悲岁月，一卮犹得话尘埃。家通曩分心空在，世逼横流眼未开。笑杀山阴雪中客，等闲乘兴又须回。
采香径在人不留，采香径下停叶舟。桃花李花鬬红白，山鸟水鸟自献酬。十万梅𫓶空寸土，三分孙策竟荒丘。未知到了关身否，笑杀雷平许远游。
稂莠参天剪未平，且乘孤櫂且行行。计疏狡兔无三窟，羁甚宾鸿欲一生。合眼亦知非本意，伤心其奈是多情。前溪好泊谁为主，昨夜沙禽占月明。
故人何处又留连，月冷风高镜水边。文阵解围才昨日，醉乡分袂已三年。交情澹泊应长在，俗态流离且勉旃。还拟山阴一乘兴，雪寒难得渡江船。
萧萧檐雪打窗声，因忆江东阮步兵。两信海潮书不达，数峰稽岭眼长明。梅繁几处垂鞭看，酒好何人倚槛倾。会待与君开秫瓮，满船般载镜中行。
中原甲马未曾安，今日逢君事万端。乱后几回乡梦隔，别来何处路行难。霜鳞共落三门浪，雪鬓同归七里滩。何必新诗更相戏，小楼吟罢暮天寒。
往年西谒谢玄晖，樽酒留欢醉始归。曲槛柳浓莺未老，小园花煖蝶初飞。喷香瑞兽金三尺，舞雪佳人玉一围。今日乱罹寻不得，满蓑风雨钓鱼矶。
巉巉危岫倚沧洲，闻说秦皇亦此游。霸主卷衣才二世，老僧传锡已千秋。阴崖水赖松梢直，藓壁苔侵画像愁。各是病来俱未了，莫将烦恼问汤休。
一年极目望西辕，此日殷勤圣主恩。上国已留虞寄命，中朝应听范汪言。官从府幕归卿寺，路向干戈见禁门。鹓侣寂寥曹署冷，更堪呜咽问田园。
鹤信虽然到五湖，烟波迢遰路崎岖。玉书分薄花生眼，金鼎功迟雪满须。三秀紫芝劳梦寐，一番红槿恨朝晡。未知朽败凡间骨，中授先生指教无。
前年上将定妖氛，曾筑岩城驻大军。近日关防虽弛柝，旧时栏槛尚侵云。蛮兵绩盛人皆伏，坐石名高世共闻。唯恐乱来良吏少，不知谁解叙功勋。
华盖峰前拟卜耕，主人无奈又闲行。且凭鹤驾寻沧海，又恐犀轩过赤城。绛简便应朝右弼，紫旄兼合见东卿。劝君莫忘归时节，芝似萤光处处生。
行杯且待怨歌终，多病怜君事事同。衰鬓别来光景里，故乡归去乱罹中。乾坤垫裂三分在，井邑摧残一半空。日晚长亭问西使，不堪车马尚萍蓬。
曾陪公子醉西园，岘首碑前事懒言。世乱共嗟王粲老，时危俱受信陵恩。潮怜把盏吟江徼，雨忆凭阑望海门。飞盖寂寥清宴罢，不知簪履更谁存。
蔡伦池北雁峰前，罹乱相兼十九年。所喜故人犹会面，不堪良牧已重泉。醉思把箸欹歌席，狂忆判身入酒船。今日与君赢得在，戴家湾里两皤然。
淮王高䜩动江都，曾忆狂生亦坐隅。九里楼台牵翡翠，两行鸳鹭踏真珠。歌听丽句秦云咽，诗转新题蜀锦铺。惆怅晋阳星拆后，世间兵革地荒芜。
南忆龙沙两岸行，当时天下尚清平。醉眠野寺花方落，吟倚江楼月欲明。老去亦知难重到，乱来争肯不牵情。西山十二真人在，从此烦君语姓名。
禹祠分首戴湾逢，健笔寻知达九重。圣主赐衣怜绝艺，侍臣摛藻许高踪。宁亲久别街西寺，待诏初离海上峰。一种苦心师得了，不须回首笑龙钟。
百雉摧残连野青，庙门犹见昔朝廷。一生虽抱楚王恨，千载终为息地灵。虫网翠环终缥缈，风吹宝瑟助微冥。玉颜浑似羞来客，依旧无言照画屏。
寂寂荒坟一水滨，芦洲绝岛自相亲。青娥已落淮边月，白骨甘为泉下尘。原上荻花飘素髪，道傍菰叶碎罗巾。虽然寂寞千秋魄，犹是韩侯旧主人。
石径松轩亦自由，谩随浮世逐飘流。驽骀路结前程恨，蟋蟀床生半夜秋。揜耳恶闻宫妾语，低颜须向路人羞。虽教小事相催逼，未到青云拟白头。
为爱红芳满砌堦，教人扇上画将来。叶随彩笔参差长，花逐轻风吹第开。闲挂几曾停蛱蝶，频摇不怕落莓苔。根生无地如仙桂，疑是姮娥月里栽。
欲询往事奈无言，六十年来托此根。香暖几飘袁虎扇，格高常对孔融樽。曾忧世乱阴难合，且喜春残色上存。莫背阑干便相笑，与君俱受主人恩。
中和节后捧琼瑰，坐读行吟数月来。只叹雕龙方擅价，不知赪尾竟空回。千枝白露陶潜柳，百尺黄金郭隗台。惆怅报君无玉案，水天东望一裴回。
交棃火枣味何如，闻说苕川已下车。瓦榼尚携京口酒，草堂应写颍阳书。亦知得意须乘鹤，未必忘机便钓鱼。欲恐武皇还望祀，软轮征入问玄虚。
老住西峰第几层，为师回首忆南能。有缘有相应非佛，无我无人始是僧。烂椹作袍名复利，铄金为讲爱兼憎。何如一衲尘埃外，日日香烟夜夜灯。
丹青未合便回头，见尽人闲事始休。只有百神朝宝镜，永无纤浪犯虚舟。曾临铁瓮虽分职，近得金陵亦偶游。东去西来人不会，上卿踪迹本玄洲。
五年苛政甚虫螟，深喜夫君已戴星。大族不唯专礼乐，上才终是惜生灵。亦知单父琴犹在，莫厌东归酒未醒。二月春风何处好，亚夫营畔柳青青。
年年模样一般般，何似东归把钓竿。嵒谷谩劳思雨露，彩云终是逐鹓鸾。尘迷魏阙身应老，水到吴门叶欲残。至竟穷途也须达，才能长与世人看。
病想医门渴望梅，十年心地仅成灰。早知世事长如此，自是孤寒不合来。谷畔气浓高蔽日，蛰边声煖乍闻雷。满城桃李君看取，一一还从旧处开。
一种山前路入秦，嵩山堪爱此伤神。魏明未死虚留意，庄叟虽生酌满巾。何必更寻无主骨，也知曾有弄权人。羡他缑岭吹箫客，闲访云头看俗尘。
烂柯山下忍重到，双桧楼前日欲残。华屋未移春照灼，故侯何在泪汍澜。不唯济物工夫大，长忆容才尺度宽。一恸旁人莫相笑，知音衰尽路行难。
六枝仙桂最先春，萧洒高辞九陌尘。两晋家声须有主，六朝文雅别无人。荣驱豹尾抛同辈，贵上螭头见近臣。蕲水苍生莫相羡，早看归去掌丝纶。
秋山抱病何处登，前时韦曲今广陵。广陵大醉不解闷，韦曲旧游堪拊膺。佳节纵饶随分过，流年无奈得人憎。却驱羸马向前去，牢落路岐非所能。
芙蓉宫阙二妃坛，两处因依五岁寒。邹律有风吹不变，郄枝无分住应难。愁心似火还烧鬓，别泪非珠谩落盘。却羡淮南好鸡犬，也能终始逐刘安。
思量前事不堪寻，牢落馀情满素琴。四海岂无腾跃路，一家长有别离心。道从汩没甘雌伏，迹恐因循更陆沈。寂寞谁应吊空馆，异乡时节独霑襟。
簟卷两床琴瑟秋，暂凭前计奈相尤。尘飘马尾甘蓬转，酒忆江边有梦留。隋帝旧祠虽寂寞，楚妃清唱亦风流。可怜别恨无人见，独背残阳下寺楼。
半夜秋声独断蓬，百年身事筭成空。祢生词赋抛江夏，汉祖精神忆沛中。未必他时能富贵，只应从此见穷通。边禽陇水休相笑，自有沧洲一棹风。
每持纤白助君时，霜自无憀雪自疑。郎若姓何应解傅，女能窥宋不劳施。妆成丽色唯花妒，落尽啼痕只镜知。最好玉京仙署里，更知秋月照琼枝。
叶艇悠扬鹤髪垂，生涯空托一纶丝。是非不向眼前起，寒暑任从波上移。风瀁长歌笼月里，梦和春雨昼眠时。逍遥此意谁人会，应有青山渌水知。
谩费精神掉五侯，破琴孤剑是身雠。九衢护阙拟何去，玉垒铜梁空旧游。蝴蝶有情牵晚梦，杜鹃无赖伴春愁。思量不及张公子，经岁池江倚酒楼。
六载辛勤九陌中，却寻归路五湖东。名惭桂苑一枝绿，鲙忆松江两箸红。浮世到头须适性，男儿何必尽成功。唯惭鲍叔深知我，他日蒲帆百尺风。
珪玷由来尚可磨，似簧终日复如何。成名成事皆因慎，亡国亡家只为多。须信祸胎生利口，莫将讥思逞悬河。猩猩鹦鹉无端解，长向人间被网罗。
祥烟霭霭拂楼台，庆积玄元节后来。已向青阳标四序，便从嵩岳应三台。龟衔玉柄增年筭，鹤舞琼筵献寿杯。自顾下儒何以祝，柱天功业济时才。
凭古城边眺晚晴，远村高树转分明。天如镜面都来静，地似人心总不平。云向岭头闲不彻，水流溪里太忙生。谁人得及庄居老，免被荣枯宠辱惊。
万点红芳血色殷，为无名字对空山。多映戏蝶寻香住，少有行人辍櫂攀。若在侯门看不足，为生江岸见如闲。结根必竟输桃李，长向春城紫陌间。
相欢虽则不多时，相别那能不敛眉。蜀客赋高君解爱，楚宫腰细我还知。百年恩爱无终始，万里因缘有梦思。肠断门前旧行处，不堪全属五陵儿。
縠江东下几多程，每泊孤舟即有情。山色已随游子远，水纹犹认主人清。恩如海岳何时报，恨似烟花触处生。百尺风帆两行泪，不堪回首望峥嵘。
艳多烟重欲开难，红蘂当心一抹檀。公子醉归灯下见，美人朝插镜中看。当庭始觉春风贵，带雨方知国色寒。日晚更将何所似，太真无力凭阑干。
吹台高倚圃田东，此去轺车事不同。珠履旧参萧相国，彩衣今佐晋司空。醉离淮甸寒星下，吟指梁园密雪中。到彼的知宣室语，几时征拜黑头公。
绵绵堤草拂征轮，龙虎俱辞楚水滨。只是胜之为御史，不知梅福是仙人。地推八米源流盛，才笑三张事业贫。一种西归一般达，柏台霜冷夏城春。
圣朝纶阁最延才，须牧生民始入来。凤藻已期他日用，隼旟应是隔年回。旗飘岘首岚光重，酒奠湘江杜魄哀。肠断秦原二三月，好花全为使君开。
始从豸角曳长裾，又吐鸡香奏玉除。隋邸旧僚推谢掾，汉廷高议得相如。贵分赤笔升兰署，荣著绯衣从板舆。遥想到时秋欲尽，禁城凉冷露槐疏。
中朝品秩重文章，双笔依前赐望郎。五夜星辰归帝座，半年樽俎奉梁王。南都水煖莲分影，北极天寒雁著行。不必恋恩多感激，过淮应合见征黄。
幕下留连两月强，炉边侍史旧焚香。不关雨露偏垂意，自是鸳鸾合著行。三署履声通建礼，九霄星彩映明光。少瑜镂管丘迟锦，从此西垣使凤凰。
离骖莫惜暂逡巡，君向池阳我入秦。岁月易抛非曩日，酒杯难得是同人。路经隋苑桥灯夜，江转台城岸草春。此处故交谁见问，为言霜鬓压风尘。
县前水色细鳞鳞，一为夫君吊水滨。漫把文章矜后代，可知荣贵是他人。莺偷旧韵还成曲，草赖馀吟尽解春。我亦有心无处说，等闲停棹似迷津。
楚水萧萧多病身，强凭危槛送残春。高城自有陵兼谷，流水那知越与秦。岸下藤萝阴作怪，桥边蛟蜃夜欺人。琵琶洲远江村阔，回首征途泪满巾。
刘表荒碑断水滨，庙前幽草闭残春。已将怨泪流斑竹，又感悲风入白𬞟。八族未来谁北拱，四凶犹在莫南巡。九峰相似堪疑处，望见苍梧不见人。
昆仑水色九般流，饮即神仙憩即休。敢恨守株曾失意，始知缘木更难求。鸰原谩欲均馀力，鹤髪那堪问旧游。遥望北辰当上国，羡君归掉五诸侯。
虽被风霜竞欲催，皎然颜色不低摧。已疑素手能妆出，又似金钱未染来。香散自宜飘渌酒，叶交仍得荫香苔。寻思闭户中宵见，应认寒窗雪一堆。
临塘古庙一神仙，绣幌花容色俨然。为逐朝云来此地，因随暮雨不归天。眉分初月湖中鉴，香散馀风竹上烟。借问邑人沈水事，已经秦汉几千年。
朱邸平台隔禁闱，贵游陈迹尚依稀。云低雍畤祈年去，雨细长杨从猎归。申白宾朋传道义，应刘文彩寄音徽。承平旧物惟君尽，犹写雕鞍伴六飞。
破暗长明世代深，烟和香气两沈沈。不知初点何人在，秪见当年火至今。晓似红莲开沼面，夜如寒月镇潭心。孤光自有龙神护，雀戏蛾飞不敢侵。
世间泉石本无价，那更天然落景中。汉佩琮琤寒溜雨，秦箫缥缈夜敲风。一方清气群阴伏，半局闲棋万虑空。借问主人能住久，后来好事有谁同。
堂开冻石千年翠，艺讲秋胶百步威。揖让未能忘典礼，英雄孰不惯戎衣。风波险似金机骇，日月忙如雪羽飞。莫怪尊前频浩叹，男儿志愿与时违。
突险呀空龙虎蹲，由来英气蓄寒根。苍苔点染云生靥，老雨淋漓铁渍痕。松韵远趋疑认祖，山阴轻覆似怜孙。孤岩恰恰容幽构，可爱江南释子园。
流杯处处称佳致，何似斯亭出自然。山溜穿云来几里，石盘和藓凿何年。声交鸣玉歌沈板，色幌寒金酒满船。莫怪坐中难得醉，醒人心骨有潺湲。
到来难遣去难留，著骨黏心万事休。潘岳愁丝生鬓里，婕妤悲色上眉头。长途诗尽空骑马，远雁声初独倚楼。更有相思不相见，酒醒灯背月如钩。
本是安期烧药处，今来改作坐禅宫。数僧梵响满楼月，深谷猿声半夜风。金简事移松阁迥，彩云影散阆山空。我来不见修真客，却得真如问远公。
铜梁千里曙云开，仙箓新从紫府来。天上已张新羽翼，世间无复旧尘埃。嘉祯果中君平卜，贺喜须斟卓氏杯。应笑戎藩刀笔吏，至今泥滓曝鱼鳃。
一一玄微缥缈成，尽吟方便爽神情。宣宗谪去为闲事，韩愈知来已振名。海底也应搜得净，月轮常被玩教倾。如何未隔四十载，不遇论量向此生。
九重丹诏下尘埃，深锁文闱罢选才。桂树放教遮月长，杏园终待隔年开。自从玉帐论兵后，不许金门谏猎来。今日灞陵桥上过，路人应笑腊前回。
苍岛孤生白浪中，倚天高塔势翻空。烟凝远岫列寒翠，霜染疏林堕碎红。汀沼或栖彭泽雁，楼台深贮洞庭风。六时金磬落何处，偏傍芦苇惊钓翁。
河清海晏少波涛，几载垂钩不得鳌。空向人间修谏草，又来江上咏离骚。笳吹古堞边声远，岳倚晴空楚色高。何事明廷有徐庶，总教三径卧蓬蒿。
一叶飘然任浪吹，雨蓑烟笠肯忘机。只贪浊水张罗众，却笑清流把钓稀。苇岸夜依明月宿，柴门晴櫂白云归。到头得丧终须达，谁道渔樵有是非。
陶公为政卓潘齐，入县看花柳满堤。百里江山聊展骥，九皋云月怪驱鸡。高楼野色迎襟袖，比屋歌声远鼓鼙。只恐攀辕留不住，明时霄汉有丹梯。
由来箕踞任天真，别有诗名出世尘。不爱春宫分桂树，欲教天子枉蒲轮。城头鼙鼓三声晓，岛外湖山一簇春。独向若耶溪上住，谁知不是钓鳌人。
蜀人犹说种难成，何事江东见接生。席上若微桃李伴，花中堪作牡丹兄。高轩日午争浓艳，小径风移旋落英。一种呈妍今得地，剑峰梨岭谩纵横。
故园桥上绝埃尘，此日凭栏兴自新。云影晚将仙掌曙，水光迷得武陵春。薜萝烟里高低路，杨柳风前去住人。莫怪马卿题姓字，终朝云雨化龙津。
漠漠烟花处处通，游人南北思无穷。林间鸟奏笙簧月，野外花含锦绣风。𬸚抱云霞朝凤阙，鱼翻波浪化龙宫。此时谁羡神仙客，车马悠扬九陌中。
宋玉高吟思万重，澄澄寰宇振金风。云闲日月浮虚白，木落山川叠碎红。寥泬雁多宫漏永，河渠烟敛塞天空。侯门处处槐花□，献赋何时遇至公。
寂寂栖心向杳冥，苦吟寒律句偏清。云凝止水鱼龙蛰，雪点遥峰草木荣。迥夜炉翻埃烬色，天河冰辗辘轳声。归飞未得东风力，魂断三山九万程。
尘生宫阙雾蒙蒙，万骑龙飞幸蜀中。在野傅岩君不梦，乘轩卫懿鹤何功。虽知四海同盟久，未合中原武备空。星落夜原妖气满，汉家麟阁待英雄。
梁园皓色月如珪，清景伤时一惨凄。未见山前归牧马，犹闻江上带征鞞。鲲为鱼队潜鳞困，鹤处鸡群病翅低。正是四郊多垒日，波涛早晚静鲸鲵。
白日三清此上时，观开山下彩云飞。仙坛丹灶灵犹在，鹤驾清朝去不归。晋末几迁陵谷改，尘中空换子孙非。松花落尽无消息，半夜疏钟彻翠微。
为报颜公识我么，我心唯只与天和。眼前俗物关情少，醉后青山入意多。田子莫嫌弹铗恨，宁生休唱饭牛歌。圣朝若为苍生计，也合公车到薜萝。
天上何劳万古春，君前谁是百年人。魂销尚愧金炉烬，思起犹惭玉辇尘。烟翠薄情攀不得，星茫浮艳采无因。可怜明镜来相向，何似恩光朝夕新。
云木送秋何草草，风波凝冷太星星。银鞍公子魂俱断，玉弩将军涕自零。茅洞白龙和雨看，荆溪黄鹄带霜听。人间不见清凉事，犹向溪翁乞画屏。
谁家朱阁道边开，竹拂栏干满壁苔。野水不知何处去，游人却是等闲来。南山气耸分红树，北阙风高隔紫苔。可惜登临好光景，五门须听鼓声回。
千千铁骑拥尘红，去去平吞万里空。宛转龙蟠金剑雪，连钱豹躩绣旗风。行收部落归天阙，旋进封疆入帝聪。只有河源与辽海，如今全属指麾中。
绝壁相欹是洞门，昔人从此入仙源。数株花下逢珠翠，半曲歌中老子孙。别后自疑园吏梦，归来谁信钓翁言。山前空有无情水，犹遶当时碧树村。
日照香尘逐马蹄，风吹浪溅几回堤。无穷罗绮填花径，大半笙歌占麦畦。落絮却笼他树白，娇莺更学别禽啼。秪缘频燕蓬洲客，引得游人去似迷。
玉皇恩诏别星班，去压徐方分野间。有鸟尽巢垂汴柳，无楼不到隔淮山。旌旗渐向行时拥，案牍应从到日闲。想忆朝天独吟坐，旋飞新作过秦关。
帝念琼枝欲并芳，星分婺女寄仙郎。鸾从阙下虽辞侣，雁到江都却续行。烟月一时搜古句，山川两地植甘棠。即看龙虎西归去，便佐羲轩活万方。
谢家山水属君家，曾共持钩掷岁华。竹里竹鸡眠藓石，溪头㶉𫛶踏金沙。登楼夜坐三层月，接果春看五色花。昨日西风动归思，满船凉叶在天涯。
低着烟花漠漠轻，正堪吟坐掩柴扃。乱沾细网垂穷巷，斜送阴云入古厅。锁却暮愁终不散，添成春醉转难醒。霁来还有风流事，重染南山一遍青。
倾朝朱紫正骈阗，红杏青莎映广筵。不道楼台无锦绣，只愁尘土扑神仙。鱼衔嫩草浮池面，蝶趁飞花到酒边。日暮骅骝相拥去，几人沉醉失金鞭。
闲寻香陌凤城东，时暂开襟向远风。玉笛一声芳草外，锦鸳双起碧流中。苑边花竹浓如绣，渭北山川澹似空。回首汉宫烟霭里，天河金阁未央宫。
亭午羲和驻火轮，开门嘉树庇湖𣸣。行来宾客奇茶味，睡起儿童带簟纹。屋小有时投树影，舟轻不觉入鸥群。陶家岂是无诗酒，公退堪惊日已曛。
残霞卷尽出东溟，万古难消一片冰。公子踏开香径藓，美人吹灭画堂灯。琼轮正辗丹霄去，银箭休催皓露凝。别有洞天三十六，水晶台殿冷层层。
紫诏征贤发帝聪，绣衣行处扑香风。鹗归秦树幽禽散，星出吴天列舍空。捧日思驰仙掌外，朝宗势动海门中。鞭鞘所拂三千里，多少诸侯合避骢。
野亭歌罢指西秦，避俗争名兴各新。碧带黄麻呈缥缈，短竿长线弄因循。夜潮分卷三江月，晓骑齐驱九陌尘。可惜人间好声势，片帆羸马不相亲。
故乡朝夕有人还，欲作家书下笔难。灭烛何曾妨夜坐，倾壶不独为春寒。迁来莺语虽堪听，落了杨花也怕看。但使他年遇公道，月轮长在桂珊珊。
何处狂歌破积愁，携觞共下木兰舟。绿泉溅石银屏湿，黄鸟逢人玉笛休。天借烟霞装岛屿，春铺锦绣作汀洲。一年一电逡巡事，不合花前不醉游。
春日皇家瑞景迟，东风无力雨微微。六宫罗绮同时泊，九陌烟花一样飞。暖著柳丝金蘂重，冷开山翠雪棱稀。输他得路蓬洲客，红绿山头烂醉归。
深锁雷门宴上才，旋看歌舞旋传杯。黄金㶉𫛶当筵睡，红锦蔷薇影烛开。稽岭好风吹玉佩，镜湖残月照楼台。小儒末座频倾耳，祗怕城头画角催。
掷下篱觞指乱山，趋程不待凤笙残。花边马嚼金衔去，楼上人垂玉箸看。柳陌虽然风袅袅，葱河犹自雪漫漫。殷勤莫厌貂裘重，恐犯三边五月寒。
百越风烟接巨鳌，还乡心壮不知劳。雷霆入地建溪险，星斗逼人梨岭高。却拥木绵吟丽句，便攀龙眼醉香醪。名场声利喧喧在，莫向林泉改鬓毛。
流落常嗟胜会稀，故人相遇菊花时。凤笙龙笛数巡酒，红树碧山无限诗。尘土十分归举子，乾坤大半属偷儿。长杨羽猎须留本，开济重为阙下期。
建元看别上元灯，处处回廊鬬火层。珠玉乱抛高殿佛，绮罗深拜远山僧。临风走笔思呈惠，到晓行禅合伴能。无限喧阗留不得，月华西下露华凝。
东南路尽吴江畔，正是穷愁暮雨天。鸥鹭不嫌斜两岸，波涛欺得逆风船。偶逢岛寺停帆看，深羡渔翁下钓眠。今古若论英达筭，鸱夷高兴固无边。
凉风吹雨滴寒更，乡思欺人拨不平。长有归心悬马首，可堪无寐枕蛩声。岚收楚岫和空碧，秋染湘江到底清。早晚身闲著蓑去，橘香深处钓船横。
翠云交干瘦轮囷，啸雨吟风几百春。深盖屈盘青麈尾，老皮张展黑龙鳞。唯堆寒色资琴兴，不放秋声染俗尘。岁月如波事如梦，竟留苍翠待何人。
汉亡金镜道将衰，便有奸臣竞佐时。专国祗夸兄弟贵，举家谁念子孙危。后宫得宠人争附，前殿陈诚帝不疑。朱紫盈门自称贵，可嗟区宇尽疮痍。
蓬门未识绮罗香，拟托良媒益自伤。谁爱风流高格调，共怜时世俭梳妆。敢将十指夸偏巧，不把双眉鬬画长。苦恨年年压金线，为他人作嫁衣裳。
削玉森森幽思清，院家高兴尚分明。卷帘阴薄漏山色，欹枕韵寒宜雨声。斜对酒缸偏觉好，静笼碁局最多情。却惊九陌轮蹄外，独有溪烟数十茎。
每闻别雁竞悲鸣，却叹金笼寄此生。早是翠襟争爱惜，可堪丹觜彊分明。云漫陇树魂应断，歌接秦楼梦不成。幸自祢衡人未识，赚他作赋被时轻。
吕望甘罗道已彰，只凭时数为门张。世涂必竟皆应定，人事都来不在忙。要路强干情本薄，旧山归去意偏长。因君指似封侯骨，渐拟回头别醉乡。
总藏心剑事儒风，大道如今已浑同。会致名津搜俊彦，是张愁网绊英雄。苏公有国皆悬印，楚将无官可赏功。若使重生太平日，也应回首哭涂穷。
侬家云水本相知，每到高斋强展眉。瘦竹亸烟遮板阁，卷荷擎雨出盆池。笑吟山色同欹枕，闲背庭阴对覆碁。不是主人多野兴，肯开青眼重渔师。
常时月好赖新晴，不似年年此夜生。初出海涛疑尚湿，渐来云路觉偏清。寒光入水蛟龙起，静色当天鬼魅惊。岂独座中堪仰望，孤高应到凤凰城。
雕楹累栋架崔嵬，院宇生烟次第开。为向西窗添月色，岂辞南海取花栽。意将画地成幽沼，势拟驱山近小台。清境渐深官转重，春时长是别人来。
剑光如电马如风，百捷长轻是掌中。无定河边蕃将死，受降城外虏尘空。旗缝雁翅如竿袅，箭撚雕翎逐隼雄。自指燕山最高石，不知谁为勒殊功。
桃花日日觅新奇，有镜何曾及画眉。祗恐轻梭难作匹，岂辞纤手遍生胝。合蝉巧间双盘带，联雁斜衔小折枝。豪贵大堆酬曲彻，可怜辛苦一丝丝。
一竿青竹老江隈，荷叶衣裳可自裁。潭定静悬丝影直，风高斜飐浪纹开。朝携轻棹穿云去，暮背寒塘戴月回。世上无穷崄巇事，算应难入钓船来。
曲沼深塘跃锦鳞，槐烟径里碧波新。此中境既无佳境，他处春应不是春。金榜真仙开乐席，银鞍公子醉花尘。明年二月重来看，好共东风作主人。
九衢风景尽争新，独占天门近紫宸。宝马竞随朝暮客，香车争碾古今尘。烟光正入南山色，气势遥连北阙春。莫见繁华祗如此，暗中还换往来人。
渥洼奇骨本难求，况是豪家重紫骝。膘大宜悬银压胯，力浑欺著玉衔头。生狞弄影风随步，踥蹀冲尘汗满沟。若遇丈夫能控驭，任从骑取觅封侯。
大底荣枯各自行，兼疑阴隲也难明。无门雪向头中出，得路云从脚下生。深作四溟何浩渺，高为五岳太峥嵘。都来总向人间看，直到皇天可是平。
石甃通渠引御波，绿槐阴里五侯家。地衣镇角香狮子，帘额侵钩绣辟邪。按彻清歌天未晓，饮回深院漏犹赊。四邻池馆吞将尽，尚自堆金为买花。
临春高阁拟瀛洲，贪宠张妃作胜游。便把江山为己有，岂知台榭是身雠。金城暗逐歌声碎，铁瓮潜随舞势休。谁识古宫堪恨处，井桐吟雨不胜秋。
共言愁是酌离杯，况值弦歌枉大才。献赋未为龙化去，除书犹喜凤衔来。花明驿路燕脂暖，山入江亭罨画开。莫把新诗题别处，谢家临水有池台。
炉中九转炼虽成，教主看时亦自惊。群岳并天先减翠，大江临海恐无声。赋归已罢吴门钓，身老仍抛楚岸耕。唯有太平方寸血，今朝尽向隗台倾。
折妖放艳有谁催，疑就仙中旋折来。图把一春皆占断，固留三月始教开。压枝金蘂香如扑，逐朵檀心巧胜裁。好是酒阑丝竹罢，倚风含笑向楼台。
选胜逢君叙解携，思和芳草远烟迷。小梅香里黄莺啭，垂柳阴中白马嘶。春引美人歌遍熟，风牵公子酒旗低。早知有此关身事，悔不前年住越溪。
万仞连峰积翠新，灵踪依旧印轮巡。何如捧日安皇道，莫把回山示世人。已擘峻流穿太岳，长扶王气拥彊秦。为余势负天工背，索取风云际会身。
一双十指玉纤纤，不是风流物不拈。鸾镜巧梳匀翠黛，画楼闲望擘珠帘。金杯有喜轻轻点，银鸭无香旋旋添。因把翦刀嫌道冷，泥人呵了弄人髯。
禹穴苍茫不可探，人传灵笈锁烟岚。初晴鹤点青边嶂，欲雨龙移黑处潭。北斗斋坛天寂寂，东风仙洞草毵毵。堪怜尹叟非关吏，犹向江南逐老聃。
沛中歌舞百馀人，帝业功成里巷新。半夜素灵先哭楚，一星遗火下烧秦。貔貅扫尽无三户，鸡犬归来识四邻。惆怅故园前事远，晓风长路起埃尘。
越公已作飞仙去，犹得潭潭好墓田。老树背风深拓地，野云依海细分天。青峰晓接鸣钟寺，玉井秋澄试茗泉。我与源公旧相识，遗言潇洒有人传。
江边秋日逢任子，大理索诗吾欲忘。为问山资何次第，祗馀丹诀转凄凉。黄金范蠡曾辞禄，白首虞翻未信方。千古浮云共归思，晓风城郭水花香。
淡竹冈前沙雁飞，小花尖下柘丸肥。山云不卷雨自薄，天气欲寒人正归。招伴祗须新稻酒，临风犹有旧苔矶。故人旧业依稀在，怪石老松今是非。
怀人路绝云归海，避俗门深草蔽丘。万事渐消闲客梦，一年虚白少年头。山螀啼缓从除架，淮雁来多莫上楼。近日邻家有新酿，每逢诗伴得淹留。
江左风流廊庙人，荒坟抛与梵宫邻。多年羊虎犹眠石，败壁貂蝉祗贮尘。万古云山同白骨，一庭花木自青春。永思陵下犹凄切，废屋寒风吹野薪。
日晏霜浓十二月，林疏石瘦第三溪。云沙有径萦寒烧，松屋无人闻昼鸡。几聚衣冠埋作土，当年歌舞醉如泥。早知涉世真成梦，不弃山田春雨犁。
宿雨清秋霁景澂，广亭高树向晨兴。烟横博望乘槎水，日上文王避雨陵。孤棹夷犹期独往，曲阑愁绝每长凭。思乡怀古多伤别，况此哀吟意不胜。
百年只有百清明，狼狈今年又避兵。烟火谁开寒食禁，簪裾那复丽人行。禾麻地废生边气，草木春寒起战声。渺渺飞鸿天断处，古来还是阖闾城。
人间万卷庞眉老，眼见堂堂入草莱。行客须当下马过，故交谁复裹鸡来。山花不语如听讲，溪水无情自荐哀。犹胜黄金买碑碣，百年名字已烟埃。
江海悠悠雪欲飞，抱书空出又空归。沙头人满鸥应笑，船上酒香鱼正肥。尘土竟成谁计是，山林又悔一年非。平生万卷应夫子，两世功名穷布衣。
露冷风轻霁魄圆，高楼更在碧山巅。四溟水合疑无地，八月槎通好上天。黯黯星辰环紫极，喧喧朝市匝青烟。夜深独与岩僧语，群动消声举世眠。
野菊西风满路香，雨花台上集壶觞。九重天近瞻锺阜，五色云中望建章。绿酒莫辞今日醉，黄金难买少年狂。清歌惊起南飞雁，散作秋声送夕阳。
白云红树路纡萦，古殿长廊次第行。南望水连桃叶渡，北来山枕石头城。一尘不到心源净，万有俱空眼界清。竹院逢僧旧曾识，旋披禅衲为相迎。
云净南山紫翠浮，凭陵绝顶望悠悠。偶逢佳节牵诗兴，漫把芳尊遣客愁。霜染鸦枫迎日醉，寒冲泾水带冰流。乌纱频岸西风里，笑插黄花满鬓秋。
碧树凉生宿雨收，荷花荷叶满汀洲。登高有酒浑忘醉，慨古无言独倚楼。宫殿六朝遗古迹，衣冠千古漫荒丘。太平时节殊风景，山自青青水自流。
兰陵市上忽相逢，叙别殷勤兴倍浓。良会若同鸡黍约，暂时不放酒杯空。愁牵白发三千丈，路入青山几万重。行色一鞭催去马，画桥嘶断落花风。
春风吹蚕细如蚁，桑芽才努青鸦嘴。侵晨探采谁家女，手挽长条泪如雨。去岁初眠当此时，今岁春寒叶放迟。愁听门外催里胥，官家二月收新丝。
沙头小燕鸣春和，杨柳垂丝烟倒拖。将军楼船发浩歌，云樯高插天嵯峨。白虹走香倾翠壶，劝饮花前金叵罗。神鳌驾粟升天河，新承雨泽浮恩波。
短墙荒圃四无邻，烈火绯桃照地春。坐久好风休掩袂，夜来微雨已霑巾。敢同俗态期青眼，似有微词动绛唇。尽日更无乡井念，此时何必见秦人。
清浅萦纡一水间，竹冈藤树小跻攀。露沾荒草行人过，月上高林宿鸟还。江遶武侯筹笔地，雨昏张载勒铭山。异乡一笑因酣醉，忘却愁来鬓发斑。
一去仙居似转蓬，再经花谢倚春丛。醉中篇什金声在，别后音书锦字空。长忆映碑逢若士，未曾携杖逐壶公。东风狼籍苔侵径，蕙草香销杏带红。
槐柳萧疏溽暑收，金商频伏火西流。尘衣岁晚缘身贱，雨簟更深满背秋。前事悲凉何足道，远书慵懒未能修。惟思待月高梧下，更就东床访惠休。
玉简金文直上清，禁垣丹地闭严扃。黄扉议政参元化，紫殿称觞拂寿星。万户千门迷步武，非烟非雾隔仪形。尘中旧侣无音信，知道辽东鹤姓丁。
鸟啭蜂飞日渐长，旅人情味悔思量。禅门澹薄无心地，世事生疏欲面墙。二月云烟迷柳色，九衢风土带花香。大知高士禁愁寂，试倚阑干莫断肠。
有客伤春复怨离，夕阳亭畔草青时。泪从红蜡无由制，肠比朱弦恐更危。梅向好风惟是笑，柳因微雨不胜垂。双溪未去饶归梦，夜夜孤眠枕独欹。
报国捐躯实壮夫，楚囚垂欲复神都。云台画像皆何者，青史书名或不孤。散卒半随袁校尉，寡妻休问辟司徒。闻君败绩无归计，气激星辰坐向隅。
朱邸平台隔禁闱，贵游陈迹尚依稀。云低雍畤祈年去，雨细长杨纵猎归。申白宾朋传道义，应刘文彩寄音徽。承平旧物惟君尽，犹写雕鞍伴六飞。
淡雾轻云匝四垂，绿塘秋望独颦眉。野莲随水无人见，寒鹭窥鱼共影知。九陌要津劳目击，五湖闲梦诱心期。孤灯夜夜愁欹枕，一觉沧洲似昔时。
为笑江南种稻时，露蝉鸣后雨霏霏。莲盆积润分畦小，藻井垂阴擢秀稀。得地又生金象界，结根仍对水田衣。支公尚有三吴思，更使幽人忆钓矶。
一宿南塘烟雨时，好风摇动绿波微。惊离晓岸冲花去，暖下春汀照影飞。华屋撚弦弹鼓舞，绮窗含笔澹毛衣。画屏见后长回首，争得雕笼莫放归。
日下芜城莽苍中，湿萤撩乱起衰丛。寒烟陈后长门闭，夜雨隋家旧苑空。星散欲陵前槛月，影低如试北窗风。羇人此夕方愁绪，心似寒灰首似蓬。
翠竹高梧夹后溪，劲风危露雨凄凄。那知北牖残灯暗，又送西楼片月低。清夜更长应未已，远烟寻断莫频嘶。羇人此夕如三岁，不整寒衾待曙鸡。
露白风清夜向晨，小星垂佩月埋轮。绛河浪浅休相隔，沧海波深尚作尘。天外凤皇何寂寞，世间乌鹊漫辛勤。倚阑殿北斜楼上，多少通宵不寐人。
一夜高楼万景奇，碧天无际水无涯。只留皎月当层汉，并送浮云出四维。雾静不容玄豹隐，冰生惟恐夏虫疑。坐来离思忧将晓，争得嫦娥仔细知。
断肠佳赏固难期，昨夜销魂更不疑。丹桂影空蟾有露，绿槐阴在鹊无枝。赖将吟咏聊惆怅，早是疏顽耐别离。堪恨贾生曾恸哭，不缘清景为忧时。
真宰多情巧思新，固将能事送残春。为云为雨徒虚语，倾国倾城不在人。开日绮霞应失色，落时青帝合伤神。嫦娥婺女曾相送，留下鸦黄作蘂尘。
松拂疏窗竹映阑，素琴幽怨不成弹。清宵霁极云离岫，紫禁风高露满盘。晚蝶飘零惊宿雨，暮鸦凌乱报秋寒。高楼瞪目归鸿远，如信嵇康欲画难。
闻道离鸾思故乡，也知情愿嫁王昌。尘埃一别杨朱路，风月三年宋玉墙。下疾不成双点泪，断多难到九回肠。庭前佳树名栀子，试结同心寄谢娘。
春思春愁一万枝，远村遥岸寄相思。西园有雨和苔长，南内无人拂槛垂。游客寂寥缄远恨，暮莺啼叫惜芳时。晚来飞絮如霜鬓，恐为多情管别离。
一寸回肠百虑侵，旅愁危涕两争禁。天涯已有销魂别，楼上宁无拥鼻吟。感事不关河里笛，伤心应倍雍门琴。春云更觉愁于我，闲盖低村作暝阴。
日烈风高野草香，百花狼籍柳披猖。连天瑞霭千门远，夹道新阴九陌长。众饮不欢逃席酒，独行无味放游缰。年来与问闲游者，若个伤春向路旁。
刘表荒碑断水滨，庙前幽草闭残春。已将愁泪留斑竹，又感悲风入白𬞟。八族未来谁北拱，四凶犹在莫南巡。九峰相似堪疑处，望见苍梧不见人。
万里重山遶福州，南横一道见溪流。天边飞鸟东西没，尘里行人早晚休。晓日青山当大海，连云古堑对高楼。那堪望断他乡目，只此萧条自白头。
齐心楼上望浮云，万古千秋空姓名。尧水永销天际去，姬风一变世间平。高踪尽共烟霞在，大道长将日月明。从此安然寰海内，后来无复谩相倾。
升山自古道飞来，此是神功不可猜。气色虽然离禹穴，峰峦犹自接天台。岩边折树泉冲落，顶上浮云日照开。南望闽城尘世界，千秋万古卷尘埃。
三年翦拂感知音，哭向青山永夜心。竹在晓烟孤凤去，剑荒秋水一龙沈。新坟日落松声小，旧色春残草色深。不及此时亲执绋，石门遥想泪霑襟。
良匠用材为塔了，神光寺更得高名。风云会处千寻出，日月中时八面明。海水旋流倭国野，天文方戴福州城。相轮顶上望浮世，尘里人心应总平。
开元寺里七重塔，遥对方山影拟齐。杂俗人看离世界，孤高僧上觉天低。唯堪片片紫霞映，不与蒙蒙白雾迷。心若无私罗汉在，参差免向日虹西。
荒郊一望欲消魂，泾水萦纡傍远村。牛马放多春草尽，原田耕破古碑存。云和积雪苍山晚，烟伴残阳绿树昏。数里黄沙行客路，不堪回首思秦原。
灼灼春园晚色分，露珠千点映寒云。多情舞蝶穿花去，解语流莺隔水闻。冷酒杯中宜泛滟，暖风林下自氛氲。仙桃不肯全开拆，应借馀芳待使君。
黄纸晴空坠一缄，圣朝恩泽洗冤谗。李膺门客为闲客，梅福官衔改旧衔。名自石渠书典籍，香从芸阁著衣衫。寰中不用忧天旱，霖雨看看属傅岩。
松店茅轩向水开，东头舍赁一裴徊。窗吟苦为秋江静，枕梦惊因晓角催。邻舍见愁赊酒与，主人知去索钱来。眼看白笔为霖雨，肯使红鳞便曝腮。
晓擎弓箭入初场，一发曾穿百步杨。仙籍旧题前进士，圣朝新奏校书郎。马疑金马门前马，香认芸香阁上香。闲伴李膺红烛下，慢吟丝竹浅飞觞。
东南一境清心目，有此千峰插翠微。人在下方冲月上，鹤从高处破烟飞。岩深水落寒侵骨，门静花开色照衣。欲识蓬莱今便是，更于何处学忘机。
上国休夸红杏𦫢，深溪自照绿苔矶。一枝低带流莺睡，数片狂和舞蝶飞。堪恨路长移不得，可无人与画将归。手中已有新春桂，多谢烟香更入衣。
卢郎到处觉风生，蜀郡留连亚相情。乱后江山悲庾信，夜来烟月属袁宏。梦归兰省寒星动，吟向莎洲宿鹭惊。未脱白衣头半白，叨陪属和倍为荣。
入门长恐先师在，香印纱灯似昔年。涧路萦回斋处远，松堂虚豁讲声圆。顷为弟子曾同社，今忝星郎更契缘。顾渚一瓯春有味，中林话旧亦潸然。
乡人来话乱离情，泪滴残阳问紫荆。白社已应无故老，清江依旧绕空城。高秋军旅齐山树，昔日渔家是野营。牢落故居灰烬后，黄花紫蔓上墙生。
暖戏烟芜锦翼齐，品流应得近山鸡。雨昏青草湖边过，花落黄陵庙里啼。游子乍闻征袖湿，佳人才唱翠眉低。相呼相应湘江阔，苦竹丛深春日西。
年去年来来去忙，春寒烟暝渡潇湘。低飞绿岸和梅雨，乱入红楼拣杏梁。闲几砚中窥水浅，落花径里得泥香。千言万语无人会，又逐流莺过短墙。
江天梅雨湿江蓠，到处烟香是此时。苦竹岭无归去日，海棠花落旧栖枝。春宵思极兰灯暗，晓月啼多锦幕垂。唯有佳人忆南国，殷勤为尔唱愁词。
八月悲风九月霜，蓼花红澹苇条黄。石头城下波摇影，星子湾西云间行。惊散渔家吹短笛，失群征戍锁残阳。故乡闻尔亦惆怅，何况扁舟非故乡。
竹院松廊分数派，不空清泚亦逶迤。落花相逐去何处，幽鹭独来无限时。洗钵老僧临岸久，钓鱼闲客卷纶迟。晚晴一片连莎绿，悔与沧浪有旧期。
春风用意匀颜色，销得携觞与赋诗。秾丽最宜新著雨，娇饶全在欲开时。莫愁粉黛临窗懒，梁广丹青点笔迟。朝醉暮吟看不足，羡他蝴蝶宿深枝。
宜烟宜雨又宜风，拂水藏村复间松。移得萧骚从远寺，洗来疏净见前峰。侵堦藓拆春芽迸，绕径莎微夏荫浓。无赖杏花多意绪，数枝穿翠好相容。
二京曾见画图中，数本芳菲色不同。孤櫂今来巴徼外，一枝烟雨思无穷。夜郎城近含香瘴，杜宇巢低起暝风。肠断渝泸霜霰薄，不教叶似灞陵红。
布素豪家定不看，若无文彩入时难。红迷天子帆边日，紫夺星郎帐外兰。春水濯来云雁活，夜机挑处雨灯寒。舞衣转转求新样，不问流离桑柘残。
文君手里曙霞生，美号仍闻借蜀城。夺得始知袍更贵，著归方觉昼偏荣。宫花颜色开时丽，池雁毛衣浴后明。礼部郎官人所重，省中别占好窠名。
仙漏迟迟出建章，宫帘不动透清光。金闱露白新裁诏，画合春红正试妆。泪滴杯盘何所恨，烬飘兰麝暗和香。多情更有分明处，照得歌尘下燕梁。
雨向莎堦滴未休，冷光孤恨雨悠悠。船中闻雁洞庭宿，床下有蛩长信秋。背照翠帘新洒别，不挑红烬正含愁。萧骚寒竹南窗静，一局闲棋为尔留。
公堂潇洒有林泉，秪隔苔墙是渚田。宗党相亲离乱世，春秋闲论战争年。远江惊鹭来池口，绝顶归云过竹边。风雨夜长同一宿，旧游多共忆樊川。
退居潇洒寄禅关，高挂朝簪净室间。孤岛虽留双鹤歇，五云争放二龙闲。轻舟共泛花边水，野屐同登竹外山。仙署金闺虚位久，夜清应梦近天颜。
红叶黄花秋景宽，醉吟朝夕在樊川。却嫌今日登山俗，且共高僧对榻眠。别画长怀吴寺壁，宜茶偏赏霅溪泉。归来童稚争相笑，何事无人与酒船。
建章宫殿紫云飘，春漏迟迟下绛霄。绮陌暖风嘶去马，粉廊初日照趋朝。花经宿雨香难拾，莺在豪家语更娇。秦楚年年有离别，扬鞭挥袖灞陵桥。
杳杳渔舟破暝烟，疏疏芦苇旧江天。那堪流落逢摇落，可得潸然是偶然。万顷白波迷宿鹭，一林黄叶送残蝉。兵车未息年华促，早晚闲吟向浐川。
谁解登高问上玄，谪仙何事谪诗仙。云遮列宿离华省，树荫澄江入野船。黄鸟晚啼愁瘴雨，青梅早落中蛮烟。不知几首南行曲，留与巴儿万古传。
昔年共照松溪影，松折溪荒僧已无。今日重思锦城事，雪销花谢梦何殊。乱离未定身俱老，骚雅全休道甚孤。我拜师门更南去，荔枝春熟向渝泸。
旧斋松老别多年，香社人稀丧乱间。出寺秪知趋内殿，闭门长似在深山。卧听秦树秋钟断，吟想荆江夕鸟还。唯恐兴来飞锡去，老郎无路更追攀。
海棠风外独霑巾，襟袖无端惹蜀尘。和暖又逢挑菜日，寂寥未是探花人。不嫌蚁酒冲愁肺，却忆渔蓑覆病身。何事晚来微雨后，锦江春学曲江春。
所向明知是暗投，两行清泪语前流。云横新塞遮秦甸，花落空山入阆州。不忿黄鹂惊晓梦，唯应杜宇信春愁。梅黄麦绿无归处，可得漂漂爱浪游。
蔟蔟新英摘露光，小江园里火煎尝。吴僧漫说鸦山好，蜀叟休夸鸟觜香。合座半瓯轻泛绿，开缄数片浅含黄。鹿门病客不归去，酒渴更知春味长。
永巷闲吟一径蒿，轻肥大笑事风骚。烟含紫禁花期近，雪满长安酒价高。失路渐惊前计错，逢僧更念此生劳。十年春泪催衰飒，羞向清流照鬓毛。
石城昔为莫愁乡，莫愁魂散石城荒。江人依旧棹舴艋，江岸还飞双鸳鸯。帆去帆来风浩渺，花开花落春悲凉。烟浓草远望不尽，千古汉阳闲夕阳。
夜无多雨晓生尘，草色岚光日日新。蒙顶茶畦千点露，浣花笺纸一溪春。扬雄宅在唯乔木，杜甫台荒绝旧邻。却共海棠花有约，数年留滞不归人。
石门萝径与天邻，雨桧风篁远近闻。饮涧鹿喧双派水，上楼僧蹋一梯云。孤烟薄暮关城没，远色初晴渭曲分。长欲然香来此宿，北林猿鹤旧同群。
往事悠悠添浩叹，劳生扰扰竟何能。故山岁晚不归去，高塔晴来独自登。林下听经秋苑鹿，江边扫叶夕阳僧。吟馀却起双峰念，曾看庵西瀑布冰。
一脉清泠何所之，萦莎漱藓入僧池。云边野客穷来处，石上寒猿见落时。聚沫绕崖残雪在，迸流穿树堕花随。烟春雨晚闲吟去，不复远寻皇子陂。
千重二华见皇州，望尽凝岚即此楼。细雨不藏秦树色，夕阳空照渭河流。后车宁见前车覆，今日难忘昨日忧。扰扰尘中犹未已，可能疏傅独能休。
九陌低迷谁问我，五湖流浪可悲君。著书笑破苏司业，赋咏思齐郑广文。理棹好携三百首，阻风须饮几千分。耒阳江口春山绿，恸哭应寻杜甫坟。
得意却思寻旧迹，新衔未切向兰台。吟看秋草出关去，逢见故人随计来。胜地昔年诗板在，清歌几处郡筵开。江湖易有淹留兴，莫待春风落庾梅。
失意离愁春不知，到家时是落花时。孤单取事休言命，早晚逢人苦爱诗。度塞风沙归路远，傍河桑柘旧居移。应嗟我又巴江去，游子悠悠听子规。
归去宜春春水深，麦秋梅雨过湘阴。乡园几度经狂寇，桑柘谁家有旧林。结绶位卑甘晚达，登龙心在且高吟。灞陵桥上杨花里，酒满芳樽泪满襟。
丹霞照上三清路，瑞锦裁成五色毫。波浪不能随世态，鸾凰应得入吾曹。秋山晚水吟情远，雪竹风松醉格高。预想明年腾跃处，龙津春碧浸仙桃。
逐胜偷闲向杜陵，爱僧不爱紫衣僧。身为醉客思吟客，官自中丞拜右丞。残月露垂朝阙盖，落花风动宿斋灯。孤单小谏渔舟在，心恋清潭去未能。
予名初在德门前，屈指年来三十年。自贺孤危终际会，别将流涕感阶缘。止陪鸳鸯居清秩，滥应星辰浼上玄。平昔苦心何所恨，受恩多是旧诗篇。
官舍种莎僧对榻，生涯如在旧山贫。酒醒草檄闻残漏，花落移厨送晚春。水墨画松清睡眼，云霞仙氅挂吟身。霜台伏首思归切，莫把渔竿逐逸人。
耻将官业竞前途，自爱篇章古不如。一炷香新开道院，数坊人聚避朝车。纵游藉草花垂酒，闲卧临窗燕拂书。唯有明公赏新句，秋风不敢忆鲈鱼。
平生诗誉更谁过，归老东吴命若何。知己凋零垂白发，故园寥落近沧波。酒醒藓砌花阴转，病起渔舟鹭迹多。深入富春人不见，闲门空掩半庭莎。
为郡东吴秪饮冰，琐闱频降凤书征。随行已有朱衣吏，伴直多招紫阁僧。窗下调琴鸣远水，帘前睡鹤背秋灯。苇陂竹坞情无限，闲话毘陵问杜陵。
柳近清明翠缕长，多情右衮不相忘。开缄虽睹新篇丽，破鼻须闻冷酒香。时态懒随人上下，花心甘被蝶分张。朝稀且莫轻春赏，胜事由来在帝乡。
喧卑从宦出喧卑，别画能琴又解棋。海上春耕因乱废，年来冬荐得官迟。风中夜犬惊槐巷，月下寒驴啮槿篱。孤散恨无推唱路，耿怀吟得赠君诗。
结茅秪约钓鱼台，溅水鸬鹚去又回。春卧瓮边听酒熟，露吟庭际待花开。三江胜景遨游遍，百氏群书讲贯来。国步未安风雅薄，可能高尚掞天才。
仙步徐徐整羽衣，小仪澄澹转中仪。桦飘红烬趋朝路，兰纵清香宿省时。彩笔烟霞供不足，纶闱鸾凤讶来迟。自怜孤宦谁相念，祷祝空吟一首诗。
寂寂风帘信自垂，杨花笋箨正离披。长安一夜残春雨，右省三年老拾遗。坐看群贤争得路，退量孤分且吟诗。五湖烟网非无意，未去难忘国士知。
赋分多情却自嗟，萧衰未必为年华。睡轻可忍风敲竹，饮散那堪月在花。薄宦因循抛岘首，故人流落向天涯。莺春雁夜长如此，赖是幽居近酒家。
饮筵博席与心违，野眺春吟更是谁。琴有涧风声转澹，诗无僧字格还卑。恨抛水国荷蓑雨，贫过长安樱笋时。头角俊髦应指笑，权门踪迹独差池。
强健宦途何足谓，入微章句更难论。谁知野性真天性，不扣权门扣道门。窥砚晚莺临砌树，迸堦春笋隔篱根。朝回何处消长日，紫阁峰南有旧村。
漠漠秦云澹澹天，新年景象入中年。情多最恨花无语，愁破方知酒有权。苔色满墙寻故第，雨声一夜忆春田。衰迟自喜添诗学，更把前题改数联。
紫陌奔驰不暂停，送迎终日在郊坰。年来鬓畔未垂白，雨后江头且蹋青。浮蚁满杯难暂舍，贯珠一曲莫辞听。春风秪有九十日，可合花前半日醒。
莺离寒谷士逢春，释褐来年暂种芸。自笑老为梅少府，可堪贫摄鲍参军。酒醒往事多兴念，吟苦邻居必厌闻。推却簿书搔短发，落花飞絮正纷纷。
腊雪初晴共举杯，便期携手上春台。高情唯怕酒不满，长逝可悲花正开。晓奠莺啼残漏在，风帏燕觅旧巢来。杜陵芳草年年绿，醉魄吟魂无复回。
昔事东流共不回，春深独向渼陂来。乱前别业依稀在，雨里繁花寂寞开。却展渔丝无野艇，旧题诗句没苍苔。潸然四顾难消遣，秪有佯狂泥酒杯。
露入庭芜恨已深，热时天下是知音。汗流浃背曾施力，气爽中宵便负心。一片山溪从蠹损，数行文字任尘侵。绿槐阴合清和后，不会何颜又见寻。
幽居不称在长安，沟浅浮春岸雪残。板屋渐移方带野，水车新入夜添寒。名如有分终须立，道若离心岂易宽。满眼尘埃驰骛去，独寻烟竹翦渔竿。
三转郎曹自勉旃，莎阶吟步想前贤。未如何逊无佳句，若比冯唐是壮年。捧制名题黄纸尾，约僧心在白雪边。乳毛松雪春来好，直夜清闲且学禅。
凤策联华是国华，春来偶未上仙槎。乡连南渡思菰米，泪滴东风避杏花。吟聒暮莺归庙院，睡消迟日寄僧家。一般情绪应相信，门静莎深树影斜。
敷溪南岸掩柴荆，挂却朝衣爱净名。闲得林园栽树法，喜闻儿侄读书声。眠窗日暖添幽梦，步野风清散酒酲。谪去征还何扰扰，片云相伴看衰荣。
令节争欢我独闲，荒台尽日向晴山。浑无酒泛金英菊，漫道官趋玉笋班。深愧青莎迎野步，不堪红叶照衰颜。羡君官重多吟兴，醉带南陂落照还。
锦帐名郎重锦科，清宵寓直纵吟哦。冰含玉镜春寒在，粉傅仙闱月色多。视草即应归属望，握兰知道暂经过。流莺百啭和残漏，犹把芳樽藉露莎。
十年五年岐路中，千里万里西复东。匹马愁冲晚村雪，孤舟闷阻春江风。达士由来知道在，昔贤何必哭途穷。闲烹芦笋炊菰米，会向源乡作醉翁。
昔年吟醉绕江蓠，爱把渔竿伴鹭鹚。闻说小毫能纵逸，敢凭轻素写幽奇。涓涓浪溅残菱蔓，戛戛风搜折苇枝。得向晓窗闲挂玩，雪蓑烟艇恨无遗。
香浮玉陛晓辞天，袍拂蒲茸称少年。郎署转曹虽久次，京河亚尹是优贤。纵游云水无公事，贵买琴书有俸钱。今日龙门看松雪，探春明日向平泉。
多感京河李丈人，童蒙受教便书绅。文章至竟无功业，名宦由来致苦辛。皎日还应知守道，平生自信解甘贫。孤单所得皆逾分，归种敷溪一亩春。
韦曲樊川雨半晴，竹庄花院遍题名。画成烟景垂杨色，滴破春愁压酒声。满野红尘谁得路，连天紫阁独关情。渼陂水色澄于镜，何必沧浪始濯缨。
九派迢迢九月残，舟人相语且相宽。村逢好处嫌风便，酒到醒来觉夜寒。蓼渚白波喧夏口，柿园红叶忆长安。季鹰可是思鲈鲙，引退知时自古难。
半年奔走颇惊魂，来谒行宫泪眼昏。鸳鹭入朝同待漏，牛羊送日独归村。灞陵散失诗千首，太华凄凉酒一樽。兵革未休无异术，不知何以受君恩。
朝直叨居省阁间，由来疏退校安闲。落花夜静宫中漏，微雨春寒廊下班。自扣玄门齐宠辱，从他荣路用机关。孤峰未得深归去，名画偏求水墨山。
乱来奔走巴江滨，愁客多于江徼人。朝醉暮醉雪开霁，一枝两枝梅探春。诏书罪己方哀痛，乡县征兵尚苦辛。鬓秃又惊逢献岁，眼前浑不见交亲。
都官虽未是名郎，践历曾闻薛许昌。复有李公陪雅躅，岂宜郑子忝馀光。荣为后进趋兰署，喜拂前题在粉墙。他日节旄如可继，不嫌曹冷在中行。
桑林摇落渭川西，蓼水弥弥接稻泥。幽槛静来鱼唱远，暝天寒极雁行低。浊醪最称看山醉，冷句偏宜选竹题。中表人稀离乱后，花时莫惜重相携。
诗人公署如山舍，秪向堦前便采薇。惊燕拂帘闲睡觉，落花沾砚会餐归。壁看旧记官多达，榜挂明文吏莫违。自说小池栽苇后，雨凉频见鹭鹚飞。
旧诗常得在高吟，不奈公心爱苦心。道自琐闱言下振，恩从仙殿对回深。流年渐觉霜欺鬓，至药能教土化金。自拂青萍知有地，斋诚旦夕望为霖。
七子风骚寻失主，五君歌诵久无声。调和雅乐归时正，澄滤颓波到底清。才大始知寰宇窄，吟高何止鬼神惊。叶公好尚浑疏阔，忽见真龙几丧明。
初升谏署是真仙，浪透桃花恰五年。垂白郎官居座末，著绯人吏立阶前。百寮班列趋丹陛，两掖风清上碧天。从此追飞何处去，金銮殿与玉堂连。
小梅零落雪欺残，浩荡穷愁岂易宽。唯有郎吟偿晚景，且无浓醉厌春寒。高斋每喜追攀近，丽句先忧属和难。十五年前谙苦节，知心不独为同官。
何宋清名动粉闱，不才今日偶陈诗。考功岂敢闻题品，水部犹须系挈维。积雪巷深酬唱夜，落花墙隔笑言时。紫垣名士推扬切，为话心孤倍感知。
曾袖篇章谒长卿，今来附凤事何荣。星临南省陪仙步，春满东朝接珮声。谈笑不拘先后礼，岁寒仍契子孙情。龙墀仗下天街暖，共看圭峰并马行。
灵一心传清塞心，可公吟后楚公吟。近来雅道相亲少，唯仰吾师所得深。好句未停无暇日，旧山归老有东林。冷曹孤宦甘寥落，多谢携筇数访寻。
可爱咸阳王主簿，穷经尽到昔贤心。登科未足酬多学，执卷犹闻惜寸阴。自与山妻舂斗粟，祗凭邻叟典孤琴。我来赊酒相留宿，听我披衣看雪吟。
下视垂杨拂路尘，双峰石上覆苔文。浓霜满迳无红叶，晚日高枝有白云。春砌花飘僧旋扫，寒溪子落鹤先闻。那堪寂寞悲风起，千树深藏李白坟。
江国正寒春信稳，岭头枝上雪飘飘。何言落处堪惆怅，直是开时也寂寥。素艳照尊桃莫比，孤香黏袖李须饶。离人南去肠应断，片片随鞭过楚桥。
一自王乔放自由，俗人行处懒回头。睡轻旋觉松花堕，舞罢闲听涧水流。羽翼光明欺积雪，风神洒落占高秋。应嫌白鹭无仙骨，长伴渔翁宿苇洲。
又指烟波算路岐，此生多是厌羇离。正逢摇落仍须别，不待登临已合悲。里巷半空兵过后，水云初冷雁来时。扁舟未得如君去，空向沧江梦所思。
正闻青犊起葭萌，又报黄巾犯汉营。岂是将皆无上略，直疑天自弃苍生。瓜沙旧戍犹传檄，吴楚新春已废耕。见说圣君能仄席，不知谁是请长缨。
苇声骚屑水天秋，吟对金陵古渡头。千古是非输蝶梦，一轮风雨属渔舟。若无仙分应须老，幸有归山即合休。何必登临更惆怅，比来身世只如浮。
雕琢文章字字精，我经此处倍伤情。身从谪宦方霑禄，才被槌埋更有声。过县已无曾识吏，到厅空见旧题名。长江一曲年年水，应为先生万古清。
鳞鬣催残志未休，壮心翻是此身雠。并闻寒雨多因夜，不得乡书又到秋。耕钓旧交吟好忆，雪霜危栈去堪愁。如何只是三年别，君著朱衣我白头。
达即匡邦退即耕，是非何足挠平生。终期道向希夷得，未省心因宠辱惊。峰转暂无当户影，雉飞时有隔林声。十年惟悟吟诗句，待得中原欲铸兵。
断行哀响递相催，争趁高秋作恨媒。云外关山闻独去，渡头风雨见初来。也知榆塞寒须别，莫恋𬞟汀暖不回。试向富春江畔过，故园犹合有池台。
怅望春襟郁未开，重吟鹦鹉益堪哀。曹瞒尚不能容物，黄祖何曾解爱才。幽岛暖闻燕雁去，晓江晴觉蜀波来。何人正得风涛便，一点轻帆万里回。
覆楚雠韩势有馀，男儿遭遇更难如。偶成汉室千年业，只读圯桥一卷书。翻把壮心轻尺组，却烦商皓正皇储。若能终始匡天子，何必□□□□□。
汉室河山鼎势分，勤王谁肯顾元勋。不知征伐由天子，唯许英雄共使君。江上战馀陵是谷，渡头春在草连云。分明胜败无寻处，空听渔歌到夕曛。
水流花谢两无情，送尽东风过楚城。胡蝶梦中家万里，子规枝上月三更。故园书动经年绝，华发春唯满镜生。自是不归归便得，五湖烟景有谁争。
古殿春残绿野阴，上皇曾此驻泥金。三城帐属升平梦，一曲铃关怅望心。苑路暗迷香辇绝，缭垣秋断草烟深。前朝旧物东流在，犹为年年下翠岑。
百尺森疏倚梵台，昔人谁见此初栽。故园未有偏堪恋，浮世如闲即合来。天暝岂分苍翠色，岁寒应识栋梁材。清阴可惜不驻得，归去暮城空首回。
银台直北金銮外，暑雨初晴皓月中。唯对松篁听刻漏，更无尘土翳虚空。绿香熨齿冰盘果，清冷侵肌水殿风。夜久忽闻铃索动，玉堂西畔响丁东。
往年莺谷接清尘，今日鳌山作侍臣。二纪计偕劳笔研，一朝宣入掌丝纶。声名烜赫文章士，金紫雍容富贵身。绛帐恩深无路报，语馀相顾却酸辛。
星斗疏明禁漏残，紫泥封后独凭阑。露和玉屑金盘冷，月射珠光贝阙寒。天衬楼台笼苑外，风吹歌管下云端。长卿秪为长门赋，未识君臣际会难。
莫道秋来芳意违，宫娃犹似妒蛾眉。幸当玉辇经过处，不怕金风浩荡时。草色长承垂地叶，日华先动映楼枝。涧松亦有凌云分，争似移根太液池。
上苑离宫处处迷，相风高与露盘齐。金阶铸出狻猊立，玉树雕成狒𤝞啼。外使调鹰初得按，中官过马不教嘶。笙歌锦绣云霄里，独许词臣醉似泥。
曳裾谈笑殿西头，忽听征铙从冕旒。凤盖行时移紫气，鸾旗驻处认皇州。晓题御服颁群吏，夜发宫嫔诏列侯。雨露涵濡三百载，不知谁拟杀身酬。
中宵忽见动葭灰，料得南枝有早梅。四野便应枯草绿，九重先觉冻云开。阴冰莫向河源塞，阳气今从地底回。不道惨舒无定分，却忧蚊响又成雷。
未许莺偷出汉宫，上林初进半金笼。蔗浆自透银杯冷，朱实相辉玉椀红。俱有乱离终日恨，贵将滋味片时同。霜威食檗应难近，宜在纱窗绣户中。
策蹇相寻犯雪泥，厨烟未动日平西。门庭野水䙰褷鹭，邻里短墙咿喔鸡。未入庆霄君择肉，畏逢华毂我吹韲。地炉贳酒成狂醉，更觉襟怀得丧齐。
个侬居处近诛茅，枳棘篱兼用荻梢。尽日风扉从自掩，无人筒钓是谁抛。城方四面墙阴直，江阔中心水脉坳。我亦好闲求老伴，莫嫌迁客且论交。
春阴漠漠土脉润，春寒微微风意和。闲嗤入甲奔竞态，醉唱落调渔樵歌。诗道揣量疑可进，宦情刓缺转无多。酒酣狂兴依然在，其奈千茎鬓雪何。
敏手何妨误汰金，敢怀私忿𢽾羊斟。直应宣室还三接，未必丰城便陆沈。炽炭一炉真玉性，浓霜千涧老松心。私恩尚有捐驱誓，况是君恩万倍深。
征途安敢更迁延，冒入重围势使然。众果却应存苦李，五缾惟恐竭甘泉。多端莫撼三珠树，密策寻遗七宝鞭。黄篾舫中梅雨里，野人无事日高眠。
道方时险拟如何，谪去甘心隐薜萝。青草湖将天暗合，白头浪与雪相和。旗亭腊酎逾年熟，水国春寒向晚多。处困不忙仍不怨，醉来唯是欲傞傞。
索寞襟怀酒半醒，无人一为解馀酲。岸头柳色春将尽，船背雨声天欲明。去国正悲同旅雁，隔江何忍更啼莺。莲花幕下风流客，试与温存谴逐情。
两两珍禽渺渺溪，翠衿红掌净无泥。向阳眠处莎成毯，蹋水飞时浪作梯。依倚雕梁轻社燕，抑扬金距笑晨鸡。劝君细认渔翁意，莫遣絚罗误稳栖。
欲明篱被风吹倒，过午门因客到开。忍苦可能遭鬼笑，息机应免致鸥猜。岳僧互乞新诗去，酒保频征旧债来。唯有狂吟与沈饮，时时犹自触灵台。
梅花不肯傍春光，自向深冬著艳阳。龙笛远吹胡地月，燕钗初试汉宫妆。风虽强暴翻添思，雪欲侵凌更助香。应笑暂时桃李树，盗天和气作年芳。
借得茅斋岳麓西，拟将身世老锄犂。清晨向市烟含郭，寒夜归村月照溪。炉为窗明僧偶坐，松因雪折鸟惊啼。灵椿朝菌由来事，却笑庄生始欲齐。
抽毫连夜侍明光，执靮三年从省方。烧玉谩劳曾历试，铄金宁为欠周防。也知恩泽招谗口，还痛神祇误直肠。闻道复官翻涕泗，属车何在水茫茫。
又挂朝衣一自惊，始知天意重推诚。青云有路通还去，白发无私健亦生。曾避暖池将浴凤，却同寒谷乍迁莺。宦途巇崄终难测，稳泊渔舟隐姓名。
湘浦梅花两度开，直应天意别栽培。玉为通体依稀见，香号返魂容易回。寒气与君霜里退，阳和为尔腊前来。夭桃莫倚东风势，调鼎何曾用不材。
万古离怀憎物色，几生愁绪溺风光。废城沃土肥春草，野渡空船荡夕阳。倚道向人多脉脉，为情因酒易伥伥。宦途弃掷须甘分，回避红尘是所长。
动非求进静非禅，咋舌吞声过十年。溪涨浪花如积石，雨晴云叶似连钱。干戈岁久谙戎事，枕簟秋凉减夜眠。攻苦惯来无不可，寸心如水但澄鲜。
西山爽气生襟袖，南浦离愁入梦魂。人泊孤舟青草岸，鸟鸣高树夕阳村。偷生亦似符天意，未死深疑负国恩。白面儿郎犹巧宦，不知谁与正乾坤。
渐觉人心望息兵，老儒希觊见澄清。正当困辱殊轻死，已过艰危却恋生。多难始应彰劲节，至公安肯为虚名。暂时胯下何须耻，自有苍苍鉴赤诚。
凄凄恻恻又微嚬，欲话羇愁忆故人。薄酒旋醒寒彻夜，好花虚谢雨藏春。萍蓬已恨为逋客，江岭那知见侍臣。未必交情系贫富，柴门自古少车尘。
江中春雨波浪肥，石上野花枝叶瘦。枝低波高如有情，浪去枝留如力鬬。绿刺红房战袅时，吴娃越艳醺酣后。且将浊酒伴清吟，酒逸吟狂轻宇宙。
无奈离肠日九回，强摅离抱立高台。中华地向城边尽，外国云从岛上来。四序有花长见雨，一冬无雪却闻雷。日宫紫气生冠冕，试望扶桑病眼开。
暴殄犹来是片时，无人向此略迟疑。流金铄石玉长润，败柳凋花松不知。但保行藏天是证，莫矜纤巧鬼难欺。近来更得穷经力，好事临行亦再思。
晚凉闲步向江亭，默默看书旋旋行。风转滞帆狂得势，潮来诸水寂无声。谁将覆辙询长策，愿把棼丝属老成。安石本怀经济意，何妨一起为苍生。
此心兼笑野云忙，甘得贫闲味甚长。病起乍尝新橘柚，秋深初换旧衣裳。晴来喜鹊无穷语，雨后寒花特地香。把钓覆棋兼举白，不离名教可顚狂。
故都遥想草萋萋，上帝深疑亦自迷。塞雁已侵池籞宿，宫鸦犹恋女墙啼。天涯烈士空垂涕，地下强魂必噬脐。掩鼻计成终不觉，冯驩无路𢽾鸣鸡。
紫霄宫阙五云芝，九级坛前再拜时。鹤舞鹿眠春草远，山高水阔夕阳迟。每嗟阮肇归何速，深羡张骞去不疑。澡练纯阳功力在，此心唯有玉皇知。
句芒一夜长精神，腊后风头已见春。烟柳半眠藏利脸，雪梅含笑绽香唇。渐因闲暇思量酒，必怨顚狂泥摸人。若个高情能似我，且应敧枕睡清晨。
如含瓦砾竟何功，痴黠相兼似得中。心系是非徒怅望，事须光景旋虚空。升沈不定都如梦，毁誉无恒却要聋。弋者甚多应扼腕，任他闲处指冥鸿。
枫叶微红近有霜，碧云秋色满吴乡。鱼冲骇浪雪鳞健，鸦闪夕阳金背光。心为感恩长惨戚，鬓缘经乱早苍浪。可怜广武山前语，楚汉宁教作战场。
花低池小水泙泙，花落池心片片轻。酩酊不能羞白鬓，顚狂犹自眷红英。乍为旅客颜常厚，每见同人眼暂明。京洛园林归未得，天涯相顾一含情。
莫恨当年入用迟，通材何处不逢知。桑田变后新舟檝，华表归来旧路岐。公干寂寥甘坐废，子牟欢抃促行期。移都已改侯王第，惆怅沙堤别筑基。
紫宸初启列鸳鸾，直向龙墀对揖班。九曜再新环北极，万方依旧祝南山。礼容肃睦缨緌外，和气熏蒸剑履间。扇合却循黄道退，庙堂谈笑百司闲。
高阁群公莫忌侬，侬心不在宦名中。严光一唾垂緌紫，何胤三遗大带红。金劲任从千口铄，玉寒曾试几炉烘。唯应鬼眼兼天眼，窥见行藏信此翁。
正怜标格出华亭，况是昂藏入相经。碧落顺风初得志，故巢因雨却闻腥。几时翔集来华表，每日沈吟看画屏。为报鸡群虚嫉妒，红尘向上有青冥。
屏迹还应减是非，却忧蓝玉又光辉。桑梢出舍蚕初老，柳絮盖溪鱼正肥。世乱岂容长惬意，景清还觉易忘机。世间华美无心问，藜藿充肠苎作衣。
烟郭云扃路不遥，怀贤犹恨太迢迢。长松夜落钗千股，小港春添水半腰。已约病身抛印绶，不嫌门巷似渔樵。渭滨晦迹南阳卧，若比吾徒更寂寥。
厌闻趋竞喜闲居，自种芜菁亦自锄。麋鹿跳梁忧触拨，鹰鹯搏击恐麤疏。拙谋却为多循理，所短深惭尽信书。刀尺不亏绳墨在，莫疑张翰恋鲈鱼。
洞庭湖上清秋月，月皎湖宽万顷霜。玉椀深沈潭底白，金杯细碎浪头光。寒惊乌鹊离巢噪，冷射蛟螭换窟藏。更忆瑶台逢此夜，水晶宫殿挹琼浆。
静景须教静者寻，清狂何必在山阴。蜂穿窗纸尘侵砚，鸟鬬庭花露滴琴。莫笑乱离方解印，犹胜顚蹶未抽簪。筑金总得非名士，况是无人解筑金。
月若半环云若吐，高楼帘卷当南浦。应是石城艇子来，两桨咿哑过花坞。正值连宵酒未醒，不宜此际兼微雨。直教笔底有文星，亦应难状分明苦。
他心明与此心同，妙用忘言理暗通。气运阴阳成世界，水浮天地寄虚空。劫灰聚散铢锱黑，日御奔驰茧栗红。万物尽遭风鼓动，唯应禅室静无风。
何劳谄笑学趋时，务实清修胜用机。猛虎十年摇尾立，苍鹰一旦醒心飞。神依正道终潜卫，天鉴衷肠竞不违。事历艰难人始重，九层成后喜从微。
一手携书一杖筇，出门何处觅情通。立谈禅客传心印，坐睡渔师著背蓬。青布旗夸千日酒，白头浪吼半江风。淮阴市里人相见，尽道途穷未必穷。
枕流方采北山薇，驿骑交迎市道儿。雾豹秪忧无石室，泥䲡唯要有洿池。不羞莽卓黄金印，却笑羲皇白接䍠。莫负美名书信史，清风埽地更无遗。
手风慵展一行书，眼暗休寻九局图。窗里日光飞野马，案头筠管长蒲庐。谋身拙为安蛇足，报国危曾捋虎须。举世可能无默识，未知谁拟试齐竽。
旅舍残春宿雨晴，恍然心地忆咸京。树头蜂抱花须落，池面鱼吹柳絮行。禅伏诗魔归净域，酒冲愁阵出奇兵。两梁免被尘埃污，拂拭朝簪待眼明。
偏承雨露润毛衣，黑白分明众所知。高处营巢亲凤阙，静时闲语上龙墀。化为金印新祥瑞，飞向银河旧路岐。莫怪天涯栖不稳，托身须是万年枝。
鹤非千岁饮犹难，莺舌偷含岂自安。光湿最宜丛菊亚，荡摇无奈绿荷干。名因霈泽随天眷，分与浓霜保岁寒。五色呈祥须得处，戛云仙掌有金盘。
尽说归山避战尘，几人终肯别嚣氛。瓶添涧水盛将月，衲挂松枝惹得云。三接旧承前席遇，一灵今用戒香熏。相逢莫话金銮事，触拨伤心不愿闻。
日离黄道十年昏，敏手重开造化门。火帝动炉销剑戟，风师吹雨洗乾坤。左牵犬马诚难测，右袒簪缨最负恩。丹笔不知谁定罪，莫留遗迹怨神孙。
金虎挻灾不复论，构成狂猘犯车尘。御衣空惜侍中血，国玺几危皇后身。图霸未能知盗道，饰非唯欲害仁人。黄旗紫气今仍旧，免使老臣攀画轮。
簪裾皆是汉公卿，尽作锋铓剑血醒。显负旧恩归乱主，难教新国用轻刑。穴中狡兔终须尽，井上婴儿岂自宁。底事亦疑惩未了，更应书罪在泉扃。
坐看包藏负国恩，无才不得预经纶。袁安坠睫寻忧汉，贾谊濡毫但过秦。威凤鬼应遮矢射，灵犀天与隔埃尘。堤防瓜李能终始，免愧于心负此身。
暂息征车病眼开，况穿松竹入楼台。江流灯影向东去，树递雨声从北来。物近刘舆招垢腻，风经庾亮污尘埃。高情自古多惆怅，赖有南华养不材。
疏雨从东送疾雷，小庭凉气净莓苔。卷帘燕子穿人去，洗砚鱼儿触手来。但欲进贤求上赏，唯将拯溺作良媒。戎衣一挂清天下，傅野非无济世才。
此地三年偶寄家，枳篱茅厂共桑麻。蝶矜翅暖徐窥草，蜂倚身轻凝看花。天近函关屯瑞气，水侵吴甸浸晴霞。岂知卜肆严夫子，潜指星机认海槎。
坚辞羽葆与吹铙，翻向天涯困系匏。故老未曾忘炙背，何人终拟问苞茅。融风渐暖将回雁，滫水犹腥近斩蛟。万里关山如咫尺，女床唯待凤归巢。
皱白离情高处切，腻香愁态静中深。眼随片片沿流去，恨满枝枝被雨淋。总得苔遮犹慰意，若教泥污更伤心。临轩一盏悲春酒，明日池塘是绿阴。
水向东流竟不回，红颜白发递相催。壮心暗逐高歌尽，往事空因半醉来。云护雁霜笼澹月，雨连莺晓落残梅。西楼怅望芳菲节，处处斜阳草似苔。
惜春连日醉昏昏，醒后衣裳见酒痕。细水浮花归别涧，断云含雨入孤村。人闲易有芳时恨，地胜难招自古魂。惭愧流莺相厚意，清晨犹为到西园。
睡起墙阴下药阑，瓦松花白闭柴关。断年不出僧嫌癖，逐日无机鹤伴闲。尘土莫寻行止处，烟波长在梦魂间。终撑舴艋称渔叟，赊买湖心一崦山。
伤时惜别心交加，搘颐一向千咨嗟。旷野风吹寒食月，广庭烟著黄昏花。长拟醺酣遗世事，若为局促问生涯。夫君亦是多情者，几处将愁𣨼酒家。
征人草草尽戎装，征马萧萧立路傍。尊酒阑珊将远别，秋山迤逦更斜阳。白髭兄弟中年后，瘴海程途万里长。曾向天涯怀此恨，见君呜咽更凄凉。
岸上花根总倒垂，水中花影几千枝。一枝一影寒山里，野水野花清露时。故国几年犹战鬬，异乡终日见旌旗。交亲流落身羸病，谁在谁亡两不知。
山头水从云外落，水面花自山中来。一溪红点我独惜，几树蜜房谁见开。应有妖魂随暮雨，岂无香迹在苍苔。凝眸不觉斜阳尽，忘逐樵人蹑石回。
坐来簌簌山风急，山雨随风暗原隰。树带繁声出竹闻，溪将大点穿篱入。饷妇寥翘布领寒，牧童拥肿蓑衣湿。此时高味共谁论，拥鼻吟诗空伫立。
村寺虽深已暗知，幡竿残日迥依依。沙头有庙青林合，驿步无人白鸟飞。牧笛自由随草远，渔歌得意扣舷归。竹园相接春波暖，痛忆家乡旧钓矶。
时节虽同气候殊，不知堪荐寝园无。合充凤食留三岛，谁许莺偷过五湖。苦笋恐难同象匕，酪浆无复莹𧏖珠。金銮岁岁长宣赐，忍泪看天忆帝都。
世乱他乡见落梅，野塘晴暖独裴回。船冲水鸟飞还住，袖拂杨花去却来。季重旧游多丧逝，子山新赋极悲哀。眼看朝市成陵谷，始信昆明是劫灰。
白首穷经通秘义，青山养老度危时。门传组绶身能退，家学渔樵迹更奇。四海尽闻龟策妙，九霄堪叹鹤书迟。壶中日月将何用，借与闲人试一窥。
交游昔岁已凋零，第宅今来亦变更。旧庙荒凉时飨绝，诸孙饥冻一官成。五湖竟负他年志，百战空垂异代名。荣盛几何流落久，遣人襟抱薄浮生。
两板船头浊酒壶，七丝琴畔白髭须。三春日日黄梅雨，孤客年年青草湖。燕侠冰霜难狎近，楚狂锋刃触凡愚。知余绝粒窥仙事，许到名山看药𬬻。
狂童容易犯金门，比屋齐人作旅魂。夜户不扃生茂草，春渠自溢浸荒园。关中忽见屯边卒，塞外翻闻有汉村。堪恨无情清渭水，渺茫依旧绕秦原。
斧柯新样胜珠玑，堪赞星郎染翰时。不向东垣修直疏，即须西掖草妍词。紫光称近丹青笔，声韵宜裁锦绣诗。蓬岛侍臣今放逐，羡君回去逼龙墀。
职在内庭宫阙下，厅前皆种紫薇花。眼明忽傍渔家见，魂断方惊魏阙赊。浅色晕成宫里锦，浓香染著洞中霞。此行若遇支机石，又被君平验海槎。
楼台掩映入春寒，丝竹铮𫓩向夜阑。席上弟兄皆杞梓，花前宾客尽鸳鸾。孙弘莫惜频开合，韩信终期别筑坛。削玉风姿官水土，黑头公自古来难。
避地淹留已自悲，况逢寒食欲霑衣。浓春孤馆人愁坐，斜日空园花乱飞。路远渐忧知己少，时危又与赏心违。一名所系无穷事，争敢当年便息机。
参差西北数行雁，寥落东方几片云。叠石小松张水部，暗山寒雨李将军。秋花粉黛宜无味，独鸟笙簧称静闻。潇洒襟怀遗世虑，驿楼红叶自纷纷。
关门愁立候鸡鸣，搜景驰魂入杳冥。云外日随千里雁，山根霜共一潭星。路盘暂见樵人火，栈转时闻驿使铃。自问辛勤缘底事，半年驱马傍长亭。
甘向深村固不材，犹胜摧折傍尘埃。清宵玩月唯红叶，永日关门但绿苔。幽院菊荒同寂寞，野桥僧去独裴回。隔篱农叟遥相贺，□□□□膏雨来。
追寻前事立江汀，渔者应闻太息声。避客野鸥如有感，损花微雪似无情。疏林自觉长堤在，春水空连古岸平。惆怅引人还到夜，鞭鞘风冷柳烟轻。
辛夷才谢小桃发，蹋青过后寒食前。四时最好是三月，一去不回唯少年。吴国地遥江接海，汉陵魂断草连天。新愁旧恨真无奈，须就邻家瓮底眠。
稻垄蓼红沟水清，荻园叶白秋日明。空坡路细见骑过，远田人静闻水行。柴门狼藉牛羊气，竹坞幽深鸡犬声。绝粒看经香一炷，心知无事即长生。
馀霞残雪几多在，蔫香冶态犹无穷。黄昏月下惆怅白，清明雨后寥𤞚红。树底草齐千片净，墙头风急数枝空。西园此日伤心处，一曲高歌水向东。
野云低迷烟苍苍，平波挥目如凝霜。月明船上帘幕卷，露重岸头花木香。村远夜深无火烛，江寒坐久换衣裳。诚知不觉天将曙，几簇青山雁一行。
三月光景不忍看，五陵春色何摧残。穷途得志反惆怅，饮席话旧多阑珊。中酒向阳成美睡，惜花冲雨觉伤寒。野棠飞尽蒲根暖，寂寞南溪倚钓竿。
天似空江星似波，时时珠露滴圆荷。平生踪迹慕真隐，此夕襟怀深自多。格是厌厌饶酒病，终须的的学渔歌。无名无位堪休去，犹拟朝衣换钓蓑。
长夏居闲门不开，绕门青草绝尘埃。空庭日午独眠觉，旅梦天涯相见回。鬓向此时应有雪，心从别处即成灰。如何水陆三千里，几月书邮始一来。
鼓声将绝月斜痕，园外闲坊半掩门。池里红莲凝白露，苑中青草伴黄昏。林塘阒寂偏宜夜，烟火稀疏便似村。大抵世间幽独景，最关诗思与离魂。
浊世清名一概休，古今翻覆賸堪愁。年年春浪来巫峡，日日残阳过沔州。居杂商徒偏富庶，地多词客自风流。联翩半世腾腾过，不在渔船即酒楼。
愿言未偶非高卧，多病无憀选胜游。一夜雨声三月尽，万般人事五更头。年逾弱冠即为老，节过清明却似秋。应是西园花已落，满溪红片向东流。
早随真侣集蓬瀛，阊阖门开尚见星。龙尾楼台迎晓日，鳌头宫殿入青冥。暗惊凡骨升仙籍，忽讶麻衣谒相庭。百辟敛容开路看，片时辉赫胜图形。
别离终日心忉忉，五湖烟波归梦劳。凄凉身事夏课毕，濩落生涯秋风高。居世无媒多困踬，昔贤因此亦号咷。谁怜愁苦多衰改，未到潘年有二毛。
睡起褰帘日出时，今辰初恨间容辉。千行泪激傍人感，一点心随健步归。却望山川空黯黯，回看僮仆亦依依。定知兄弟高楼上，遥指征途羡鸟飞。
早于喧杂是深雠，犹恐行藏坠俗流。高寺懒为携酒去，名山长恨送人游。关河见月空垂泪，风雨看花欲白头。除却祖师心法外，浮生何处不堪愁。
江南行止忽相逢，江馆棠棃叶正红。一笑共嗟成往事，半酣相顾似衰翁。关山月皎清风起，送别人归野渡空。大抵多情应易老，不堪岐路数西东。
格卑尝恨足牵仍，欲学忘情似不能。入意云山输画匠，动人风月羡琴僧。南朝峻洁推弘景，东晋清狂数季鹰。惆怅后尘流落尽，自抛怀抱醉懵腾。
萧条古木衔斜日，戚沥晴寒滞早梅。愁处雪烟连野起，静时风竹过墙来。故人每忆心先见，新酒偷尝手自开。景状入诗兼入画，言情不尽恨无才。
去值秋风来值春，前时今日共销魂。颓坦古柏疑山关，高柳鸣鸦似水村。菜甲未齐初出叶，树阴方合掩重门。幽深冻馁皆推分，静者还应为讨论。
折枪黄马倦尘埃，掩耳凶徒怕疾雷。雪密酒酣偷号去，月明衣冷斫营回。行驱貔虎披金甲，立听笙歌掷玉杯。坐久不须轻矍铄，至今双擘硬弓开。
任道骄奢必败亡，且将繁盛悦嫔嫱。几千籢镜成楼柱，六十间云号殿廊。后主猎回初按乐，胡姬酒醒更新妆。绮罗堆里春风畔，年少多情一帝王。
神器传时异至公，败亡安可怨匆匆。犯寒猎士朝频戮，告急军书夜不通。幷部义旗遮日暗，邺城飞焰照天红。周朝将相还无体，宁死何须入铁笼。
主暗臣忠枉就刑，遂教强国醉中倾。人亡建业空城在，花落西江春水平。万古壮夫犹抱恨，至今词客尽伤情。徒劳铁锁长千尺，不觉楼船下晋兵。
深院寥寥竹荫廊，披衣欹枕过年芳。守愚不觉世途险，无事始知春日长。一亩落花围隙地，半竿浓日界空墙。今来自责趋时懒，翻恨松轩书满床。
二月三月雨晴初，舍南舍北唯平芜。前懽入望盈千恨，胜景牵心非一途。日照神堂闻啄木，风含社树叫提壶。行看旦夕棃霜发，犹有山寒伤酒垆。
两星残火地炉畔，梦断背灯重拥衾。侧听空堂闻静响，似敲疏磬袅清音。风灯有影随笼转，腊雪无声逐夜深。禅客钓翁徒自好，那知此际湛然心。
贤侯新换古长亭，先定心机指顾成。高义尽招秦逐客，旷怀偏接鲁诸生。萍蓬到此销离恨，燕雀飞来带喜声。却笑昔贤交易极，一开东合便垂名。
鹤帔星冠羽客装，寝楼西畔坐书堂。山禽养久知人唤，窗竹芟多漏月光。粉壁不题新拙恶，小屏唯录古篇章。孜孜莫患劳心力，富国安民理道长。
元宵清景亚元正，丝雨霏霏向晚倾。桂兔韬光云叶重，烛龙衔耀月轮明。烟空但仰如膏润，绮席都忘滴砌声。更待今宵开霁后，九衢车马未妨行。
非为亲贤展绮筵，恒常宁敢恣游盘。绿搓杨柳绵初软，红晕樱桃粉未干。谷鸟乍啼声似涩，甘霖方霁景犹寒。笙歌风紧人酣醉，却绕珍丛烂熳看。
樱桃花下会亲贤，风远铜乌转露盘。蝶下粉墙梅乍坼，蚁浮金斝酒难干。云和缓奏泉声咽，珠箔低垂水影寒。狂简斐然吟咏足，却邀群彦重吟看。
我有嘉宾宴乍欢，画帘纹细凤双盘。影笼沼沚修篁密，声透笙歌羯鼓干。散后便依书箧寐，渴来潜想玉壶寒。樱桃零落红桃媚，更俟旬馀共醉看。
冷宴殷勤展小园，舞鞇柔软彩虬盘。𥮾花尽日疑头重，病酒经宵觉口干。嘉树倚楼青琐暗，晚云藏雨碧山寒。文章天子文章别，八米卢郎未可看。
解寄缭绫小字封，探花筵上映春丛。黛眉印在微微绿，檀口消来薄薄红。缏处直应心共紧，砑时兼恐汗先融。帝台春尽还东去，却系裙腰伴雪胸。
一尺红绡一首诗，赠君相别两相思。画眉今日空留语，解佩他年更可期。临去莫论交颈意，清歌休著断肠词。出门何事休惆怅，曾梦良人折桂枝。
庄南纵步游荒野，独鸟寒烟轻惹惹。傍山疏雨湿秋花，僻路浅泉浮败果。樵人相见指惊麏，牧童四散收嘶马。一壶倾尽未能归，黄昏更望诸峰火。
寸发如霜袒右肩，倚肩筇竹貌怡然。悬灯深屋夜分坐，移榻向阳斋后眠。刮膜且扬三毒论，摄心徐指二宗禅。清凉药分能知味，各自胸中有醴泉。
树头初日照西檐，树底蔫花夜雨霑。外院池亭闻动锁，后堂阑槛见垂帘。柳腰入户风斜倚，榆荚堆墙水半淹。把酒送春惆怅在，年年三月病厌厌。
褰裳拥鼻正吟诗，日午墙头独见时。血染蜀罗山踯躅，肉红宫锦海棠棃。因狂得病真闲事，欲咏无才是所悲。看却东风归去也，争教判得最繁枝。
眼意心期卒未休，暗中终拟约秦楼。光阴负我难相遇，情绪牵人不自由。遥夜定嫌香蔽膝，闷时应弄玉搔头。樱桃花谢棃花发，肠断青春两处愁。
秋寒洒背入帘霜，凤胫灯清照洞房。蜀纸麝煤沾笔兴，越瓯犀液发茶香。风飘乱点更筹转，拍送繁弦曲破长。散客出门斜月在，两眉愁思问横塘。
往年曾约郁金床，半夜潜身入洞房。怀里不知金钿落，暗中唯觉绣鞋香。此时欲别魂俱断，自后相逢眼更狂。光景旋消惆怅在，一生赢得是凄凉。
再整鱼犀拢翠簪，解衣先觉冷森森。教移兰烛频羞影，自试香汤更怕深。初似洗花难抑按，终忧沃雪不胜任。岂知侍女帘帷外，賸取君王几饼金。
矜严标格绝嫌猜，嗔怒虽逢笑靥开。小雁斜侵眉柳去，媚霞横接眼波来。鬓垂香颈云遮藕，粉著兰胸雪压梅。莫道风流无宋玉，好将心力事妆台。
倚醉无端寻旧约，却怜惆怅转难胜。静中楼阁深春雨，远处帘栊半夜灯。抱柱立时风细细，绕廊行处思腾腾。分明窗下闻裁翦，敲遍阑干唤不譍。
腕白肤红玉笋芽，调琴抽线露尖斜。背人细撚垂胭鬓，向镜轻匀衬脸霞。怅望昔逢褰绣幔，依稀曾见托金车。后园笑向同行道，摘得蘼芜又折花。
眉如半月云如鬟，梧桐叶落敲井阑。孤灯亭亭公署寒，微霜凄凄客衣单。想美人兮云一端，梦魂悠悠关山难。空房展转怀悲酸，铜壶漏尽闻金鸾。
碧桐阴尽隔帘栊，扇拂金鹅玉簟烘。扑粉更添香体滑，解衣唯见下裳红。烦襟乍触冰壶冷，倦枕徐敧宝髻松。何必苦劳魂与梦，王昌只在此墙东。
绝代佳人何寂寞，棃花未发梅花落。东风吹雨入西园，银线千条度虚阁。脸粉难匀蜀酒浓，口脂易印吴绫薄。娇饶意态不胜羞，愿倚郎肩永相著。
身情长在暗相随，生魄随君君岂知。被头不煖空霑泪，钗股欲分犹半疑。朗月清风难惬意，词人绝色多伤离。何如饮酒连千醉，席地幕天无所知。
李波小妹字雍容，窄衣短袖蛮锦红。未解有情梦梁殿，何曾自媚妒吴宫。难教牵引知酒味，因令怅望成春慵。海棠花下秋千畔，背人撩鬓道匆匆。
往年同在鸾桥上，见倚朱阑咏柳绵。今日独来香径里，更无人迹有苔钱。伤心阔别三千里，屈指思量四五年。料得他乡遇佳节，亦应怀抱暗凄然。
动天金鼓逼神州，惜别无心学坠楼。不得回眸辞傅粉，便须含泪对残秋。折钗伴妾埋青冢，半镜随郎葬杜邮。唯有此宵魂梦里，殷勤见觅凤池头。
酥凝背胛玉搓肩，轻薄红绡覆白莲。此夜分明来入梦，当时惆怅不成眠。眼波向我无端艳，心火因君特地然。莫道人生难际会，秦楼鸾凤有神仙。
昼漏迢迢夜漏迟，倾城消息杳无期。愁肠泥酒人千里，泪眼倚楼天四垂。自笑计狂多独语，谁怜梦好转相思。何时斗帐浓香里，分付东风与玉儿。
拥鼻悲吟一向愁，寒更转尽未回头。绿屏无睡秋分簟，红叶伤心月午楼。却要因循添逸兴，若为趋竞怆离忧。殷勤凭仗官渠水，为到西溪动钓舟。
袅娜腰肢澹薄妆，六朝宫样窄衣裳。著词暂见樱桃破，飞盏遥闻豆蔻香。春恼情怀身觉瘦，酒添颜色粉生光。此时不敢分明道，风月应知暗断肠。
天遣多情不自持，多情兼与病相宜。蜂偷野蜜初尝处，莺啄含桃欲咽时。酒荡襟怀微𫘟騀，春牵情绪更融怡。水香賸置金盆里，琼树长须浸一枝。
千金莫惜旱莲生，一笑从教下蔡倾。仙树有花难问种，御香闻气不知名。愁来自觉歌喉咽，瘦去谁怜舞掌轻。小叠红笺书恨字，与奴方便寄卿卿。
轻风滴砾动帘钩，宿酒犹酣懒卸头。但觉夜深花有露，不知人静月当楼。何郎烛暗谁能咏，韩寿香焦亦任偷。敲折玉钗歌转咽，一声声作两眉愁。
池塘夜歇清明雨，绕院无尘近花坞。五丝绳系出墙迟，力尽才瞵见邻圃。下来娇喘未能调，斜倚朱阑久无语。无语兼动所思愁，转眼看天一长吐。
不必繁弦不必歌，静中相对更情多。殷鲜一半霞分绮，洁澈旁边月飐波。看久愿成庄叟梦，惜留须倩鲁阳戈。重来应共今来别，风堕香残衬绿莎。
贱子曾尘国士知，登门倒屣忆当时。西州酌尽看花酒，东阁编成咏雪诗。莫道精灵无伯有，寻闻任侠报爰丝。乌衣旧宅犹能认，粉竹金松一两枝。
花飞絮落水和流，玉署词臣奉诏游。四面看人随画鹢，中流合乐起眠鸥。皇恩自抱丹心报，清颂谁将白雪酬。不为禁钟催入宿，前峰月上未回舟。
万态千端一瞬中，沁园芜没伫秋风。䴔䴖夜警池塘冷，蝙蝠昼飞楼阁空。粉貌早闻残洛市，箫声犹自傍秦宫。今朝陌上相非者，曾此歌钟几醉同。
柳拂池光一点清，紫方袍袖杖藜行。偶传新句来中禁，谁把闲书寄上卿。锡倚山根重藓破，棋敲石面碎云生。应怜正视淮王诏，不识东林物外情。
吾师既续惠休才，况值高秋万象开。吟处远峰横落照，定中黄叶下青苔。双林不见金兰久，丹楚空翻组绣来。闻说近郊寒尚绿，登临应待一追陪。
蔓草萧森曲岸摧，水笼沙浅露莓苔。更无蔟蔟红妆点，犹有双双翠羽来。雨细几逢耕犊去，日斜时见钓人回。繁华自古皆相似，金谷荒园土一堆。
鸟在林梢脚底看，夕阳无际戍烟残。冻开河水奔浑急，雪洗条山错落寒。始为一名抛故国，近因多难怕长安。祖鞭掉折徒为尔，赢得云溪负钓竿。
三年拔薤成仁政，一日诛茅葺所居。晓岫近排吟阁冷，夜江遥响寝堂虚。唯怀避地逃多难，不羡朝天卧直庐。记得街西邻舍否，投荒南去五千馀。
一叶飘然夕照沈，世间何事不经心。几人欲话云台峻，独我方探禹穴深。鸡檄固应无下策，鹤书还要问中林。自怜情为多忧动，不为西风白露吟。
日落林西鸟未知，自先飞上最高枝。千啼万语不离恨，已去又来如有期。惯识江南春早处，长惊蓟北梦回时。谢家园里成吟久，只欠池塘一句诗。
一分难减亦难加，得似溪头浣越纱。两桨惯邀催去艇，七香曾占取来车。黄昏忽堕当楼月，清晓休开满镜花。谁见玉郎肠断处，露床风簟半欹斜。
江天暑气自凉清，物候须知一雨成。松竹健来唯欠语，蕙兰衰去始多情。他年拟献书空在，此日知机意尽平。更欲轻桡放烟浪，苇花深处睡秋声。
落落孤松何处寻，月华西畔结根深。晓含仙掌三清露，晚上宫墙百雉阴。野鹤不归应有怨，白云高去太无心。碧岩秋涧休相望，捧日元须在禁林。
杨子江津十四经，纪行文字遍长亭。惊人旅鬓斩新白，无事海门依旧青。前路莫知霜凛凛，故乡何处雁冥冥。可怜不识生离者，数点渔帆落暮汀。
三点五点映山雨，一枝两枝临水花。蛱蝶狂飞掠芳草，鸳鸯稳睡翘暖沙。阙下新居成别业，江南旧隐是谁家。东迁西去俱无计，却羡暝归林上鸦。
路过章台气象宽，九重城阙在云端。烟含上苑沈沈紫，雪露南山悚悚寒。绮陌已堪骑宝马，绿芜行即弹金丸。灞川南北真图画，更待残阳一望看。
百尺竿头五两斜，此生何处不为家。北抛衡岳南过雁，朝发襄阳暮看花。蹭蹬也应无陆地，团圆应觉有天涯。随风逐浪年年别，却笑如期八月槎。
漠漠苍苍未五更，宿禽何处两三声。若非西涧回波触，即是南塘急雨惊。金屋独眠堪寄恨，商陵永诀更牵情。此时归梦随肠断，半壁残灯闪闪明。
小园晴日见寒梅，一寸乡心万里回。春日暖时抛笠泽，战尘飞处上琴台。栖身未识登龙地，落笔元非倚马才。待勒燕然归未得，雪枝南畔少徘徊。
接鹭陪鸾漫得群，未如高卧紫溪云。晋阳起义寻常见，湖口屯营取次闻。大底鹪鹏须自适，何尝玉石不同焚。回看带砺山河者，济得危时没旧勋。
别来如梦亦如云，八字微言不复闻。世上浮沈应念我，笔端飞动只降君。几同江步吟秋霁，更忆山房语夜分。见拟沃州寻旧约，且教丹顶许为邻。
傍岩依树结檐楹，夏物萧疏景更清。滩响忽高何处雨，松阴自转远山晴。见多邻犬遥相认，来惯幽禽近不惊。争得便夸饶胜事，九衢尘里免劳生。
万里投荒已自哀，高秋寓目更徘徊。浊醪任冷难辞醉，黄菊因暄却未开。上国莫归戎马乱，故人何在塞鸿来。惊时感事俱无奈，不待残阳下楚台。
凤辇东归二百年，九成宫殿半荒阡。魏公碑字封苍藓，文帝泉声落野田。碧草断霑仙掌露，绿杨犹忆御炉烟。升平旧事无人说，万叠青山但一川。
云阳县郭半郊坰，风雨萧条万古情。山带梁朝陵路断，水连刘尹宅基平。桂枝自折思前代，藻鉴难逢耻后生。遗事满怀兼满目，不堪孤棹舣荒城。
神清已觉三清近，目断仍劳万象牵。渭水远含秋草渡，汉陵高枕夕阳天。半岩云粉千竿竹，满寺风雷百尺泉。别有阑干压行路，看人尘土竟流年。
夹巷重门似海深，楚猿争得此中吟。一声紫陌才回首，万里青山已到心。惯倚客船和雨听，可堪侯第见尘侵。无因永夜闻清啸，禁路人归月自沈。
剑阁西南远凤台，蜀魂何事此飞来。偶因陇树相迷至，唯恐边风却送回。只有花知啼血处，更无猿替断肠哀。谁怜越客曾闻处，月落江平晓雾开。
天地尘昏九鼎危，大貂曾出武侯师。一心忠赤山河见，百战功名日月知。旧宅已闻栽禁树，诸孙仍见丐征岐。而今不要教人识，正藉将军死鬬时。
柳眉梅额倩妆新，笑脱袈裟得旧身。三峡却为行雨客，九天曾是散花人。空门付与悠悠梦，宝帐迎回暗暗春。寄语江南徐孝克，一生长短托清尘。
隋堤风物已凄凉，堤下仍多旧战场。金镞有苔人拾得，芦花无主鸟衔将。秋声暗促河声急，野色遥连日色黄。独上寒城正愁绝，戍鼙惊起雁行行。
铁马云旗梦渺茫，东来无处不堪伤。风吹白草人行少，月落空城鬼啸长。一自纷争惊宇宙，可怜萧索绝烟光。曾为塞北闲游客，辽水天山未断肠。
黄梅雨细羃长洲，柳密花疏水慢流。钓艇正寻逋客去，绣衣方结少年游。风前不肯看垂手，灯下还应惜裹头。一夜自怜无羽翼，独当何逊滴阶愁。
一渠春碧弄潺潺，密竹繁花掩映间。看处便须终日住，算来争得此身闲。萦纡似接迷春洞，清冷应连有雪山。上却征车再回首，了然尘土不相关。
青山小隐枕潺湲，一叶垂纶几溯沿。后浦春风随兴去，南塘秋雨有时眠。惯冲晓雾惊群雁，爱飐残阳入乱烟。回首无人寄惆怅，九衢尘土困扬鞭。
碧溪潋潋流残阳，晴沙两两眠鸳鸯。柳花无赖苦多暇，蛱蝶有情长自忙。千里宦游成底事，每年风景是他乡。高歌一曲垂鞭去，尽日无人识楚狂。
浑开又密望中迷，乳燕归迟粉竹低。扑地暗来飞野马，舞风斜去散醯鸡。初从滴沥妨琴榭，渐到潺湲绕药畦。少傍海边飘泊处，中庭自有两犁泥。
时来时去若循环，双阖平云谩鏁山。祗道地教秦设险，不知天与汉为关。贪生莫作千年计，到了都成一梦闲。争得便如岩下水，从他兴废自潺潺。
曾听豪家碧玉歌，云床冰簟落秋河。月临高阁帘无影，风过回廊幕有波。屈指尽随云雨散，满头赢得雪霜多。此时空见清凉影，来伴蛩声咽砌莎。
苑路青青半是苔，翠华西去未知回。景阳春漏无人报，太液秋波有雁来。单影可堪明月照，红颜无奈落花催。谁能赋得长门事，不惜千金奉酒杯。
曾吟工部两峰寒，今日星郎得挂冠。吾道不行归始是，世情如此住应难。围棋已访生云石，把钓先寻急雨滩。若遇秦时雪髯客，紫芝兼可备朝餐。
风飘碧瓦雨摧垣，却有邻人与鏁门。几树好花闲白昼，满庭荒草易黄昏。放鱼池涸蛙争聚，栖燕梁空雀自喧。不独凄凉眼前事，咸阳一火便成原。
鼓角迎秋晚韵长，断虹疏雨间微阳。两条溪水分头碧，四面人家入骨凉。独鸟归时云鬬迥，残蝉急处日争忙。他年若得壶中术，一簇汀洲尽贮将。
草白烟寒半野陂，临江旧宅指遗基。已怀湘浦招魂事，更忆高唐说梦时。穿径早曾闻客住，登墙岂复见人窥。今朝送别还经此，吟断当年几许悲。
落尽红芳春意阑，绿芜空鏁辟疆园。嫦娥断影霜轮冷，帝子无踪泪竹繁。未达东邻还绝想，不劳南浦更销魂。晚来虽共残莺约，争奈风凄又雨昏。
云情鹤态莫夸慵，正上仙楼十二重。吟逸易沈𫛛鹊月，梦长先断景阳钟。奇文已刻金书券，秘语看镌玉检封。何事春来待归隐，探知溪畔有风松。
粉薄红轻揜敛羞，花中占断得风流。软非因醉都无力，凝不成歌亦自愁。独照影时临水畔，最含情处出墙头。裴回尽日难成别，更待黄昏对酒楼。
鸿在冥冥已自由，紫芝峰下更高秋。抛来簪绂都如梦，泥著杯香不为愁。晚树拂檐风脱翠，夜滩当户月和流。自嗟不得从公去，共上仙家十二楼。
瘦如仙鹤爽风篁，外却尘嚣兴绪长。偶坐几回沈皓月，闲吟是处到残阳。门前立使修书懒，花下留宾压酒忙。目断琼林攀不得，一重丹水抵三湘。
丛祠一炬照秦川，雨散云飞二十年。长路未归萍逐水，旧居难问草平烟。金鞍正伴桐乡客，粉壁犹怀桂苑仙。何必向来曾识面，拂尘看字也凄然。
两派潺湲不暂停，岭头长泻别离情。南随去马通巴栈，北逐归人达渭城。澄处好窥双黛影，咽时堪寄断肠声。紫溪旧隐还如此，清夜梁山月更明。
平门桥下水东驰，万里从军一望时。乡思旋生芳草见，客愁何限夕阳知。秦陵无树烟犹鏁，汉苑空墙浪欲吹。不是伤春爱回首，杏坛恩重马迟迟。
十二阑干压锦城，半空人语落滩声。风流近接平津阁，气色高含细柳营。尽日卷帘江草绿，有时欹枕雪峰晴。不知捧诏朝天后，谁此登临看月明。
九清何日降仙霓，掩暎荒祠路欲迷。愁黛不开山浅浅，离心长在草萋萋。檐横渌派王馀掷，窗袅红枝杜宇啼。若得洗头盆置此，靓妆无复碧莲西。
二年征战剑山秋，家在松江白浪头。关月几时干客泪，戍烟终日起乡愁。未知辽堞何当下，转觉燕台不易酬。独羡一声南去雁，满天风雨到汀洲。
暖泉宫里告虔回，略避红尘小宴开。落絮已随流水去，啼莺还傍夕阳来。草能缘岸侵罗荐，花不容枝蘸玉杯。莫讶诸生中独醉，感恩伤别正难裁。
往事何时不系肠，更堪凝睇白云乡。楚王城垒空秋色，羊祜江山祗暝光。林下远分南去马，渡头偏认北归航。谁知此日凭轩处，一笔工夫胜七襄。
太行和雪叠晴空，二月春郊尚朔风。饮马早闻临渭北，射雕今欲过山东。百年徒有伊川叹，五利宁无魏绛功。日暮长亭正愁绝，哀笳一曲戍烟中。
戍火三笼滞晚程，枯桑系马上寒城。满川落照无人过，卷地飞蓬有烧明。楚客早闻歌凤德，刘琨休更舞鸡声。草堂旧隐终归去，寄语岩猿莫晓惊。
玉皇新复五城居，仙馆词臣在碧虚。锦砌渐看翻芍药，鏁窗还咏隔蟾蜍。敢期林上灵乌语，贪草云间彩凤书。争奈沧洲频入梦，白波无际落红蕖。
偶持麟笔侍金闺，梦想三年在故溪。祖竹定欺檐雪折，穉杉应拂栋云齐。谩劳筋力趋丹凤，可有文词咏碧鸡。此别更无闲事嘱，北山高处谢猿啼。
海燕初归朔雁回，静眠深揜百花台。春蔬已为高僧掇，腊酝还因熟客开。檐外暖丝兼絮堕，槛前轻浪带鸥来。谢公难避苍生意，自古风流必上台。
腻若裁云薄缀霜，春残独自殿群芳。梅妆向日霏霏暖，纨扇摇风闪闪光。月魄照来空见影，露华凝后更多香。天生洁白宜清净，何必殷红暎洞房。
侯家万朵簇霞丹，若并霜林素艳难。合影只应天际月，分香多是畹中兰。虽饶百卉争先发，还在三春向后残。想得惠林凭此槛，肯将荣落意来看。
中秋月满尽相寻，独入非烟宿禁林。曾恨人间千里隔，更堪天上九门深。明涵太液鱼龙定，静鏁圆灵象纬沈。目断枚皋何处在，阑干十二忆登临。
十里香尘扑马飞，碧莲峰下踏青时。云鬟照水和花重，罗袖抬风惹絮迟。可便无心邀娬媚，还应有泪忆袁熙。如烟如梦争寻得，溪柳回头万万丝。
裛尘丝雨送微凉，偶出樊笼入道场。半偈已能消万事，一枰兼得了残阳。寻知世界都如梦，自喜身心甚不忙。更约西风摇落后，醉来终日卧禅房。
玉女盆边雪未销，正多春事莫无憀。杏花向日红匀脸，云带环山白系腰。莺啭树头欹枕听，冻开泉眼杖藜挑。陵迁谷变如须问，控鹤山人字子乔。
故人归去指翔鸾，乐带离声可有欢。驿路两行秋吹急，渭波千叠夕阳寒。空郊已叹周禾熟，旧苑应寻汉火残。遥羡从公无一事，探花先醉曲江干。
不用登临足感伤，古来今往尽茫茫。未知尧桀谁臧否，可便彭殇有短长。楚垒万重多故事，汉波千叠更残阳。到头一切皆身外，只觉关身是醉乡。
龙斾丛丛下剑门，还将瑞气入中原。鳌头一荡山虽没，乌足重安日不昏。晋客已知周礼在，秦人仍喜汉官存。自怜闲坐渔矶石，万级云台落梦魂。
举国繁华委逝川，羽毛飘荡一年年。他山叫处花成血，旧苑春来草似烟。雨暗不离浓绿树，月斜长吊欲明天。湘江日暮声凄切，愁杀行人归去船。
分栋山前曙色开，三千铁骑简州回。云间堕箭飞书去，风里擎竿露布来。古谓伐谋为上策，今看静胜自中台。功名一似淮西事，只是元臣不姓裴。
雨馀秋色拂孤城，远目凝时万象清。叠翠北来千嶂尽，漫流东去一江平。从军固有荆州乐，怀古能无岘首情。欲下阑干一回首，乌归帆没戍烟明。
才开便落不胜黄，覆著庭莎衬夕阳。只共蝉催双鬓老，可知人已十年忙。晓窗须为吟秋兴，夜枕应教梦帝乡。蜀国马卿看从猎，肯将闲事入凄凉。
莫愁家住石城西，月坠星沈客到迷。一院无人春寂寂，九原何处草萋萋。香魂未散烟笼水，舞袖休翻柳拂堤。兰棹一移风雨急，流莺千万莫长啼。
春阴漠漠覆江城，南国归桡趁晚程。水上驿流初过雨，树笼堤处不离莺。迹疏冠盖兼无梦，地近乡园自有情。便被东风动离思，杨花千里雪中行。
一枝红艳出墙头，墙外行人正独愁。长得看来犹有恨，可堪逢处更难留。林空色暝莺先到，春浅香寒蝶未游。更忆帝乡千万树，澹烟笼日暗神州。
别墅萧条海上村，偶期兰菊与琴尊。檐横碧嶂秋光近，树带闲潮晚色昏。幸有白云眠楚客，不劳芳草思王孙。北山移去前文在，无复教人叹晓猿。
露染霜干片片轻，斜阳照处转烘明。和烟飘落九秋色，随浪泛将千里情。几夜月中藏鸟影，谁家庭际伴蛩声。一时衰飒无多恨，看着清风彩剪成。
足恨饶悲不自由，萍无根蒂水长流。庾公明月吟连曙，谢守青山看入秋。一饭意专堪便死，千金诺在转难酬。云沈鸟去回头否，平子才多好赋愁。
安西门外彻安西，一百年前断鼓鼙。犬解人歌曾入唱，马称龙子几来嘶。自从辽水烟尘起，更到涂山道路迷。今日登临须下泪，行人无个草萋萋。
晚霞零落雨初收，关上危阑独怅留。千里好春聊极目，五陵无事莫回头。山犹带雪霏霏恨，柳未禁寒冉冉愁。直是无情也肠断，鸟归帆没水空流。
三十六峰危似冠，晴楼百尺独登看。高凌鸟外青冥窄，翠落人间白昼寒。不觉衡阳遮雁过，如何锺阜鬬龙盘。始知万岁声长在，只待东巡动玉鸾。
零落攲斜此路中，盛时曾识太平风。晓迷天仗归春苑，暮送鸾旗指洛宫。一自烟尘生蓟北，更无消息幸关东。而今只有孤根在，鸟啄虫穿没乱蓬。
煖烟轻淡草霏霏，一片晴山衬夕晖。水露浅沙无客泛，树连疏苑有莺飞。自从身与沧浪别，长被春教寂寞归。回首青门不知处，向人杨柳莫依依。
青牛关畔寄孤村，山当屏风石当门。芳树绿阴连蔽芾，长河飞浪接昆仑。苔田绿后蛙争聚，麦垅黄时雀更喧。只此无心便无事，避人何必武陵源。
退闲何事不忘机，况限溪云静掩扉。马颊浪高鱼去少，鸡鸣关险雁来稀。无才敢更期连茹，有意兼思学采薇。珍重故人知我者，九霄休复寄音徽。
抵鹊山前云掩扉，更甘终老脱朝衣。晓窥青镜千峰入，暮倚长松独鹤归。云里引来泉脉细，雨中移得药苗肥。何须一箸鲈鱼脍，始挂孤帆问钓矶。
千年茯菟带龙鳞，太华峰头得最珍。金鼎晓煎云漾粉，玉瓯寒贮露含津。南宫已借征诗客，内署今还托谏臣。飞檄愈风知妙手，也须分药救漳滨。
浪痕龙迹老敧危，流落何时别故枝。岁月空教苔藓积，芳菲长倩薜萝知。有文在朽人难识，无蠹藏心鸟莫窥。家近沧浪从泛去，碧天消息不参差。
九曲河冰半段来，严霜结出劲风裁。非时已认蝉飘翼，到海须忧蚌失胎。千里风清闻戛玉，几人东下忆奔雷。殷勤莫碍星槎路，从看天津弄杼回。
依依芳树拂檐平，绕竹清流浸骨清。爱弄绿苔鱼自跃，惯偷红果鸟无声。踏青堤上烟多绿，拾翠江边月更明。只此超然长往是，几人能遂铸金成。
送夏迎秋几醉来，不堪行色被蝉催。身随渭水看归远，梦挂秦云约自回。雨细若为抛钓艇，月明谁复上歌台。千波万浪西风急，更为红蕖把一杯。
风有危亭月有台，平津阁畔好裴回。虽非宋玉诛茅至，且学王家种竹来。已得静居从马歇，不堪行色被蝉催。故园兰菊三千里，旅梦方应校懒回。
落日停桡古渡边，古今踪迹一苍然。平沙尽处云藏树，远吹收来水定天。正困东西千里路，可怜潇洒五湖船。如何不及前贤事，却谢鲈鱼在洛川。
渑池城郭半遗基，无限春愁挂落晖。柳渡风轻花浪绿，麦田烟暖锦鸡飞。相如忠烈千秋断，二主英雄一梦归。莫道新亭人对泣，异乡殊代也霑衣。
水送山迎入富春，一川如画晚晴新。云低远渡帆来重，潮落寒沙鸟下频。未必柳间无谢客，也应花里有秦人。严光万古清风在，不敢停桡更问津。
白玉花开绿锦池，风流御史报人知。看来应是云中堕，偷去须从月下移。已被乱蝉催晼晚，更禁凉雨动䙰褷。习家秋色堪图画，只欠山公倒接䍠。
翠微云敛日沈空，叫彻青冥怨不穷。连臂影垂溪色里，断肠声尽月明中。静含烟峡凄凄雨，高弄霜天袅袅风。犹有北山归意在，少惊佳树近房栊。
一声南雁已先红，神女霜飞叶叶同。自是孤根非暖地，莫惊他木耐秋风。暖烟散去阴全薄，明月临来影半空。长忆洞庭千万树，照山横浦夕阳中。
湘浦波春始北归，玉关摇落又南飞。数声飘去和秋色，一字横来背晚晖。紫阁高翻云羃羃，灞川低渡雨微微。莫从思妇台边过，未得征人万里衣。
辞无珪组隐无才，门向潮头过处开。几度黄昏逢罔象，有时红旭见蓬莱。碛连荒戍频频火，天绝纤云往往雷。昨夜秋风已摇落，那堪更上望乡台。
穿云落石细湔湔，尽日疑闻弄管弦。千仞洒来寒碎玉，一泓深去碧涵天。烟迷叶乱寻难见，月好风清听不眠。春雨正多归未得，只应流恨更潺湲。
碧莲重叠在青冥，落日垂鞭缓客程。不奈春烟笼暗澹，可堪秋雨洗分明。南边已放三千马，北面犹标百二城。只怕仙人抚高掌，年年相见是空行。
走马街南百亩池，碧莲花影倒参差。偶同人去红尘外，正值僧归落照时。万事已为春弃置，百忧须赖酒医治。殷勤待取前峰月，更倚阑干弄钓丝。
碧池悠漾小凫雏，两两依依秪自娱。钓艇忽移还散去，寒鸱有意即相呼。可怜翡翠归云髻，莫羡鸳鸯入画图。幸是羽毛无取处，一生安稳老菰蒲。
双凫狎得傍池台，戏藻衔蒲远又回。敢为稻粱凌险去，幸无鹰隼触波来。万丝春雨眠时乱，一片浓萍浴处开。不在笼栏夜仍好，月汀星沼剩裴回。
红影飘来翠影微，一辞林表不知归。伴愁无色烟犹在，替恨成啼露未晞。若逐水流应万里，莫因风起便孤飞。楚郊千树秋声急，日暮纷纷惹客衣。
霓结双旌羽缀裙，七星坛上拜元君。精诚有为天应感，章奏无私鬼怕闻。鹤驭已从烟际下，凤膏还向月中焚。白云乡路看看到，好驻流年翊圣文。
霏霏漠漠暗和春，羃翠凝红色更新。寒入腻裘浓晓睡，细随油壁静香尘。连云似织休迷雁，带柳如啼好赠人。别有空堦寂寥事，绿苔狼籍落花频。
冷涵秋水碧溶溶，一片澄明见底空。有日晴来云衬白，几时吹落叶浮红。香啼蓼穗娟娟露，干动莲茎淅淅风。凌晓无端照衰发，便悲霜雪镜光中。
首阳山枕黄河水，上有两人曾饿死。不同天下人为非，兄弟相看自为是。遂令万古识君心，为臣贵义不贵身。精灵长在白云里，应笑随时饱死人。
襄王席上一神仙，眼色相当语不传。见了又休真似梦，坐来虽近远于天。陇禽有意犹能说，江月无心也解圆。更被东风劝惆怅，落花时节定翩翩。
绣缨霞翼两鸳鸯，金岛银川是故乡。只合双飞便双死，岂悲相失与相忘。烟花夜泊红蕖腻，兰渚春游碧草芳。何事遽惊云雨别，秦山楚水两乖张。
搔首隋堤落日斜，已无馀柳可藏鸦。岸傍昔道牵龙舰，河底今来走犊车。曾笑陈家歌玉树，却随后主看琼花。四方正是无虞日，谁信黎阳有古家。
谬持文柄得时贤，粉署清华次第迁。昔岁策名皆健笔，今朝称职并同年。各怀器业宁推让，俱上青霄肯后先。何事老夫犹赋咏，欲将酬和永留传。
西方龙儿口犹乳，初解驱云学行雨。纵恣群阴驾老虬，勺水蹄涔尽奔注。叶破苔黄未休滴，腻光透长狂莎色。恨无长剑一千仞，划断顽云看晴碧。
谬持文柄得时贤，粉署清华次第迁。昔岁策名皆健笔，今朝称职并同年。各怀器业宁推让，俱上青霄肯后先。何事老夫犹赋咏，欲将酬和永留传。
君恩已断尽成空，追想娇欢恨莫穷。长为蕣花光晓日，谁知团扇送秋风。黄金买赋心徒切，清路飞尘信莫通。闲凭玉栏思旧事，几回春暮泣残红。
叶满苔堦杵满城，此中多恨恨难平。疏檐看织蟏蛸网，暗隙愁听蟋蟀声。醉卧欲抛羁客思，梦归偏动故乡情。觉来独步长廊下，半夜西风吹月明。
秋风萧瑟静埃氛，边雁迎风响咽群。瀚海应嫌霜下早，湘川偏爱草初薰。芦洲宿处依沙岸，榆塞飞时度晚云。何处最添羁客恨，竹窗残月酒醒闻。
双浮双浴傍苔矶，蓼浦兰皋绣帐帏。长羡鹭鸶能洁白，不随㶉𫛶鬬毛衣。霞侵绿渚香衾暖，楼倚青云殿瓦飞。应笑随阳沙漠雁，洞庭烟暖又思归。
君山苍翠接青冥，东走洮湖上洞庭。茅屋向阳梳白发，竹窗深夜诵丹经。涌泉回泬鱼龙气，怪石惊腾鸟兽形。为问前时金马客，此焉还作少微星。
不是幽栖矫性灵，从来无意在膻腥。满川风物供高枕，四合云山借画屏。五鹿归来惊岳岳，孤鸿飞去入冥冥。君阳遁叟何为乐，一炷清香两卷经。
高敞吟轩近钓湾，尘中来似出人间。若教明月休生桂，应得危时共掩关。春酒夜棋难放客，短篱疏竹不遮山。莫夸恬淡胜荣禄，雁引行高未许闲。
抽却朝簪著钓蓑，近来声迹转巍峩。祥麟避网虽山野，丹凤衔书即薜萝。乍隐文章情更逸，久闲经济术翻多。深惭未副吹嘘力，竟困风埃争奈何。
半生猿鸟共山居，吟月吟风两鬓疏。新句未尝忘教化，上才争忍不吹嘘。全家欲去干戈后，大国中兴礼乐初。从此升腾休说命，秪希公道数封书。
记得初传九转方，碧云峰下祝虚皇。丹砂未熟心徒切，白日难留鬓欲苍。无路洞天寻穆满，有时人世美刘郎。仙人恩重何由报，焚尽星坛午夜香。
青衿七十榜三年，建礼含香次第迁。珠彩下连星错落，桂花曾对月婵娟。玉经磨琢多成器，剑拔沈埋更倚天。应念衔恩最深者，春来为寿拜尊前。
春来得病夏来加，深掩妆窗卧碧纱。为怯暗藏秦女扇，怕惊愁度阿香车。腰肢暗想风欺柳，粉态难忘露洗花。今日青门葬君处，乱蝉衰草夕阳斜。
东门上相好知音，数尽台前郭隗金。累重虽然容食椹，力微无计报焚林。弊貂不称芙蓉幕，衰朽仍惭玳瑁簪。十里溪光一山月，可堪从此负归心。
为惜苔钱妨换砌，因怜山色旋开尊。高阁烟霞禅客睡，满城尘土世人忙。五龙金角向星斗，三洞玉音愁鬼神。蒲草薄裁连蒂白，胭脂浓染半葩红。
深隐天台不记秋，琴台长别一何愁。茶烟岩外云初起，新月潭心钓未收。映宇异花丛发好，穿松孤鹤一声幽。赤城不掩高宗梦，宁久悬冠枕瀑流。
残腊泛舟何处好，最多吟兴是潇湘。就船买得鱼偏美，踏雪沽来酒倍香。猿到夜深啼岳麓，雁知春近别衡阳。与君剩采江山景，裁取新诗入帝乡。
君行君文天合知，见君如此我兴悲。秪残三口兵戈后，才到孤村雨雪时。著卧衣裳难办洗，旋求粮食莫供炊。地𬬻不暖柴枝湿，犹把蒙求授小儿。
秋来谁料病相萦，枕上心犹算去程。风射破窗灯易灭，月穿疏屋梦难成。故园何啻三千里，新雁才闻一两声。我自与人无旧分，非干人与我无情。
握手相看谁敢言，军家刀剑在腰边。遍搜宝货无藏处，乱杀平人不怕天。古寺拆为修寨木，荒坟开作甃城塼。郡侯逐出浑闲事，正是銮舆幸蜀年。
君为秋浦三年宰，万虑关心两鬓知。人事旋生当路县，吏才难展用兵时。农夫背上题军号，贾客船头插战旗。他日亲知问官况，但教吟取杜家诗。
风搅长空寒骨生，光于晓色报窗明。江湖不见飞禽影，岩谷时闻折竹声。巢穴几多相似处，路岐兼得一般平。拥袍公子休言冷，中有樵夫跣足行。
仙境闲寻采药翁，草堂留话一宵同。若看山下云深处，直是人间路不通。泉领藕花来洞口，月将松影过溪东。求名心在闲难遂，明日马蹄尘土中。
山深长恨少同人，览景无时不忆君。庭果自从霜后熟，野猿频向屋边闻。琴临秋水弹明月，酒就东山酌白云。仙桂算攀攀合得，平生心力尽于文。
南来北去二三年，年去年来两鬓斑。举世尽从愁里老，谁人肯向死前闲。渔舟火影寒归浦，驿路铃声夜过山。身事未成归未得，听猿鞭马入长关。
天生仙桧是长材，栽桧希逢此最低。一自旧山来砌畔，几番凡木与云齐。回无斜影教僧踏，免有闲枝引鹤栖。今日偶题题似着，不知题后更谁题。
蒙蒙烟雨蔽江村，江馆愁人好断魂。自别家来生白发，为侵星起谒朱门。也知柳欲开春眼，争奈萍无入土根。兄弟无书雁归北，一声声觉苦于猿。
吾宗不谒谒诗宗，常仰门风继国风。空有篇章传海内，更无亲族在朝中。其来虽愧源流浅，所得须怜雅颂同。三十年吟到今日，不妨私荐亦成公。
张公一子才三岁，闻客吟声便出来。唤物舌头犹未稳，诵诗心孔迥然开。天生便是成家庆，年长终为间世才。月里桂枝知有分，不劳诸丈作梯媒。
一为重阳上古台，乱时谁见菊花开。偷𢸧白发真堪笑，牢鏁黄金实可哀。是个少年皆老去，争知荒冢不荣来。大家拍手高声唱，日未沈山且莫回。
坐床难稳露蝉新，便作东西马上身。𬪩酒却输耽睡客，好山翻对不吟人。无多志气禁离别，强半年光属苦辛。箧里篇章头上雪，未知谁恋杏园春。
邯郸李镡才峥嵘，酒狂诗逸难干名。气直不与儿辈洽，醉来拟共天公争。孤店夜烧枯叶坐，乱时秋踏早霜行。一间茅屋住不稳，刚出为人平不平。
家隔重湖归未期，更堪南去别深知。前程笑到山多处，上马愁逢岁尽时。四海内无容足地，一生中有苦心诗。朱门秪见朱门事，独把孤寒问阿谁。
少见古人无远虑，如君真得古人情。登科作尉官虽小，避世安亲禄已荣。一路水云生隐思，几山猿鸟认吟声。知君未作终焉计，要著文章待太平。
青桂朱袍不贺兄，贺兄荣是见儿荣。孝经始向堂前彻，官诰当从幕下迎。戏把蓝袍包果子，娇将竹笏恼先生。自惭乱世无知己，弟侄鞭牛傍陇耕。
年少髭须雪欲侵，别家三日几般心。朝随贾客忧风色，夜逐渔翁宿苇林。秋水鹭飞红蓼晚，暮山猿叫白云深。重阳酒熟茱萸紫，却向江头倚棹吟。
从乱移家拟傍山，今来方办买山钱。九州有路休为客，百岁无愁即是仙。野叟并田锄暮雨，溪禽同石立寒烟。他人似我还应少，如此安贫亦荷天。
茅斋深僻绝轮蹄，门径缘莎细接溪。垂钓石台依竹垒，待宾茶灶就岩泥。风生谷口猿相叫，月照松头鹤并栖。不是无端过时日，拟从窗下蹑云梯。
家贫无计早离家，离得家来蹇滞多。已是数程行雨雪，更堪中路阻兵戈。几州户口看成血，一旦天心却许和。四面烟尘少无处，不知吾土自如何。
暑天长似秋天冷，带郭林亭画不如。蝉噪槛前遮日竹，鹭窥池面弄萍鱼。抛山野客横琴醉，种药家僮踏雪锄。众惜君才堪上第，莫因居此与名疏。
夏辞旌斾已秋深，永夕思量泪满襟。风月易斑搜句鬓，星霜难改感恩心。寻花洞里连春醉，望海楼中彻晓吟。虽有梦魂知处所，去来多被角声侵。
到头身事欲何为，窗下工夫鬓上知。乍可百年无称意，难教一日不吟诗。风驱早雁冲湖色，雨挫残蝉点柳枝。自古书生也如此，独堪惆怅是明时。
少见修行得似师，茅堂佛像亦随时。禅衣衲后云藏线，夏腊高来雪印眉。耕地诫侵连冢土，伐薪教护带巢枝。有时问着经中事，却道山僧总不知。
年年名路谩辛勤，襟袖空多马上尘。画戟门前难作客，钓鱼船上易安身。冷烟黏柳蝉声老，寒渚澄星雁叫新。自是侬家无住处，不关天地窄于人。
刳得心来忙处闲，闲中方寸阔于天。浮生自是无空性，长寿何曾有百年。罢定磬敲松罅月，解眠茶煮石根泉。我虽未似师披衲，此理同师悟了然。
野吟何处最相宜，春景暄和好入诗。高下麦苗新雨后，浅深山色晚晴时。半岩云脚风牵断，平野花枝鸟踏垂。倒载干戈是何日，近来麋鹿欲相随。
一别三年长在梦，梦中时蹑石棱层。泉声入夜方堪听，山色逢秋始好登。岩鹿惯随锄药叟，溪鸥不怕洗苔僧。人间有许多般事，求要身闲直未能。
此身虽贱道长存，非谒朱门谒孔门。秪望至公将卷读，不求朝士致书论。垂纶雨结渔乡思，吹木风传雁夜魂。男子受恩须有地，平生不受等闲恩。
避时多喜葺居成，七字君题万象清。开户晓云连地白，访人秋月满山明。庭前树瘦霜来影，洞口泉喷雨后声。有景供吟且如此，算来何必躁于名。
文星渐见射台星，皆仰为霖沃众情。天泽逼来逢圣主，辞林盛去得书生。云妆岳色供吟景，月浩湘流递政声。美化事多难讽诵，未如耕钓口分明。
忽地晴天作雨天，全无暑气似秋间。看看水没来时路，渐渐云藏望处山。风趁鹭鸶双出苇，浪催渔父尽归湾。一心准拟闲登眺，却被诗情使不闲。
岂为无心求上第，难安帝里为家贫。江南江北闲为客，潮去潮来老却人。两岸雨收莺语柳，一楼风满角吹春。花前不独垂乡泪，曾是朱门寄食身。
此生何路出尘埃，犹把中才谒上才。闭户十年专笔砚，仰天无处认梯媒。马前霜叶催归去，枕上边鸿唤觉来。若许登门换鬐鬣，必应辛苦事风雷。
古陌寒风来去吹，马蹄尘旋上麻衣。虽然干禄无休意，争奈趋时不见机。诗思趁云从岳涌，乡心随雁遶湖飞。肯将骨肉轻离别，未遇人知未得归。
十五年来笔砚功，秪今犹在苦贫中。三秋客路湖光外，万里乡关楚邑东。鸟迳杖藜山翳雨，猿林欹枕树摇风。朱门处处若相似，此命到头通不通。
此院重来事事乖，半欹茅屋草侵堦。啄生鸦忆啼松枿，接果猿思啸石崖。壁上尘黏蒲叶扇，床前苔烂笋皮鞋。分明记得谈空日，不向秋风更怆怀。
自从乱后别京关，一入烟萝十五年。重出故山生白发，却装新卷谒清贤。窗回旅梦城头角，柳结乡愁雨后蝉。名姓暗投心暗祝，永期收拾向门前。
罢却名场拟入秦，南行无罪似流人。纵经商岭非驰驿，须过长沙吊逐臣。舶载海奴镮硾耳，象驼蛮女彩缠身。如何待取丹霄桂，别赴嘉招作上宾。
夫因兵死守蓬茅，麻苎衣衫鬓发焦。桑柘废来犹纳税，田园荒后尚征苗。时挑野菜和根煮，旋斫生柴带叶烧。任是深山更深处，也应无计避征徭。
杖藜时复过荒郊，来到君家不忍抛。每见苦心修好事，未尝开口怨平交。一溪寒色渔收网，半树斜阳鸟傍巢。必若天工主人事，肯交吾子委衡茅。
竹门茅屋带村居，数亩生涯自有馀。鬓白祗应秋炼句，眼昏多为夜抄书。雁惊风浦渔灯动，猿叫霜林橡实疏。待得功成即西去，时清不问命何如。
吾家此弟有何知，多愧君开道业基。不觉裹头成大汉，昨来竹马作童儿。还缘世遇兵戈闹，祗恐身修礼乐迟。及见和诗诗自好，碢公不到更何时。
经乱衰翁居破村，村中何事不伤魂。因供寨木无桑柘，为著乡兵绝子孙。还似平宁征赋税，未尝州县略安存。至于鸡犬皆星散，日落前山独倚门。
多少僧中僧行高，偈成流落遍僧抄。经窗月静滩声到，石迳人稀藓色交。垂露竹黏蝉落壳，窣云松载鹤栖巢。煮茶童子闲胜我，犹得依时把磬敲。
一回落第一宁亲，多是途中过却春。心火不销双鬓雪，眼泉难濯满衣尘。苦吟风月唯添病，遍识公卿未免贫。马壮金多有官者，荣归却笑读书人。
此中偏称夏中游，时有风来暑气收。涧底松摇千尺雨，庭中竹撼一窗秋。求猿句寄山深寺，乞鹤书传海畔洲。闲与先生话身事，浮名薄宦总悠悠。
此马堪怜力壮时，细匀行步恐尘知。骑来未省将鞭触，病后长教觅药医。顾主强抬和泪眼，就人轻刷带疮皮。祗今筋骨浑全在，春暖莎青放未迟。
寒雨萧萧灯焰青，灯前孤客难为情。兵戈闹日别乡国，鸿雁过时思弟兄。冷极睡无离枕梦，苦多吟有彻云声。出门便作还家计，直至如今计未成。
闻有汤泉独去寻，一缾一钵一无金。不愁乱世兵相害，却喜寒山路入深。野老祷神鸦噪庙，猎人冲雪鹿惊林。患身是幻逢禅主，水洗皮肤语洗心。
十载同栖庐岳云，寒烧枯叶夜论文。在生未识公卿面，至死不离麋鹿群。从见蓬蒿丛坏屋，长忧雨雪透荒坟。把君诗句高声读，想得天高也合闻。
池阳今日似渔阳，大变凶年作小康。江路静来通客货，郡城安后绝戎装。分开野色收新麦，惊断莺声摘嫩桑。纵有逋民归未得，远闻仁政旋还乡。
韦杜相逢眼自明，事连恩地倍牵情。闻归帝里愁攀送，知到师门话姓名。朝客半修前辈礼，古人多重晚年荣。从来有泪非无泪，未似今朝泪满缨。
化行邦域二年春，樵唱渔歌日日新。未降诏书酬善政，不知天泽答何人。秋登岳寺云随步，夜宴江楼月满身。他日朱门恐难扫，沙堤新筑必无尘。
为僧难得不为僧，僧戒僧仪未是能。弟子自知心了了，吾师应为醉腾腾。多生觉悟非关衲，一点分明不在灯。祗道诗人无佛性，长将二雅入三乘。
去草军书出帝乡，便从城外学戎装。好随汉将收胡土，莫遣胡兵近汉疆。洒碛雪黏旗力重，冻河风揭角声长。此行也是男儿事，莫向征人恃桂香。
君说无家祗弟兄，此中言别若为情。干戈闹日分头去，山水寒时信路行。月下断猿空有影，雪中孤雁却无声。我今骨肉虽饥冻，幸喜团圆过乱兵。
分应天与吟诗老，如此兵戈不废诗。生在世间人不识，死于泉下鬼应知。啼花蜀鸟春同苦，叫雪巴猿昼共饥。今日逢君惜分手，一枝何校一年迟。
九土雄师竟若何，未如良牧与天和。月留清俸资家少，岁计阴功及物多。四野绿云笼稼穑，千山明月静干戈。行人耳满新安事，尽是无愁父老歌。
九土如今尽用兵，短戈长戟困书生。思量在世头堪白，画度归山计未成。皇泽正霑新将士，侯门不是旧公卿。到头诗卷须藏却，各向渔樵混姓名。
闲来吟遶牡丹丛，花艳人生事略同。半雨半风三月内，多愁多病百年中。开当韶景何妨好，落向僧家即是空。一境别无唯此有，忍教醒坐对支公。
此生今日似前生，重著麻衣特地行。经乱后囊新卷轴，出山来见旧公卿。雨笼蛬壁吟灯影，风触蝉枝噪浪声。闻道中兴重人物，不妨西去马蹄轻。
落第愁生晓鼓初，地寒才薄欲何如。不辞更写公卿卷，却是难修骨肉书。御苑早莺啼暖树，钓乡春水浸贫居。拟离门馆东归去，又恐重来事转疏。
何言寸禄不沾身，身没诗名万古存。况有数篇关教化，得无馀庆及儿孙。渔樵共垒坟三尺，猿鹤同栖月一村。天下未宁吾道丧，更谁将酒酹吟魂。
一帆程歇九秋时，漠漠芦花拂浪飞。寒浦更无船并宿，暮山时见鸟双归。照云烽火惊离抱，剪叶风霜逼暑衣。江月渐明汀露湿，静驱吟魄入玄微。
一茎两茎初似丝，不妨惊度少年时。几人乱世得及此，今我满头何足悲。九转灵丹那胜酒，五音清乐未如诗。家山苍翠万馀尺，藜杖楮冠输老儿。
省出蓬蒿修谒初，蒙知曾不见生疏。侯门数处将书荐，帝里经年借宅居。未必有诗堪讽诵，祗怜无援过吹嘘。如今足得成持取，莫使江湖却钓鱼。
旌旗鬣鬣汉将军，闲出巡边帝命新。沙塞旋收饶帐幕，犬戎时杀少烟尘。冰河夜渡偷来马，雪岭朝飞猎去人。独作书生疑不稳，软弓轻剑也随身。
人间寺应诸天号，真行僧禅此寺中。百岁有涯头上雪，万般无染耳边风。挂帆波浪惊心白，上马尘埃翳眼红。毕竟浮生谩劳役，算来何事不成空。
九华天际碧嵯峨，无奈春来入梦何。难与英雄论教化，却思猿鸟共烟萝。风前柳态闲时少，雨后花容淡处多。都大人生有离别，且将诗句代离歌。
莫认双林是佛林，禅栖无地亦无金。塔前尽礼灰来相，衲下谁宗印了心。笠象胤明双不见，线源分派寸难寻。吾师觉路余知处，大藏经门一夜吟。
竹树无声或有声，霏霏漠漠散还凝。岭梅谢后重妆蘂，岩水铺来却结冰。牢系鹿儿防猎客，满添茶鼎候吟僧。好将膏雨同功力，松径莓苔又一层。
一浑乾坤万象收，唯应不壅大江流。虎狼遇猎难藏迹，松柏因风易举头。玉帐英雄携妓赏，山村鸟雀共民愁。岂堪久蔽苍苍色，须放三光照九州。
先生高兴似樵渔，水鸟山猿一处居。石径可行苔色厚，钓竿时斫竹丛疏。欺春祗爱和醅酒，讳老犹看夹注书。莫道无金空有寿，有金无寿欲何如。
东窗未明尘梦苏，呼童结束登征途。落叶铺霜马蹄滑，寒猿啸月人心孤。时逆帽檐风刮顶，旋呵鞭手冻粘须。青云快活一未见，争得安闲钓五湖。
江南景簇此林亭，手板蓝裾自可轻。洞里客来无俗话，郭中人到有公情。闲敲岩果呼猿接，时钓溪鱼引鹤争。笑我有诗三百首，马蹄红日急于名。
天上诗名天下传，引来齐列玉皇前。大仙录后头无雪，至药成来灶绝烟。笑蹑紫云金作阙，梦抛尘世铁为船。九华山叟惊凡骨，同到蓬莱岂偶然。
李生李生何所之，家山窣云胡不归。兵戈到处弄性命，礼乐向人生是非。却与野猿同橡坞，还将溪鸟共渔矶。也知不是男儿事，争奈时情贱布衣。
莫将时态破天真，祗合高歌醉过春。易落好花三个月，难留浮世百年身。无金润屋浑闲事，有酒扶头是了人。恩地未酬闲未得，一回醒话一沾巾。
出京无计住京难，深入东风转索然。满眼有花寒食下，一家无信楚江边。此时晴景愁于雨，是处莺声苦却蝉。公道算来终达去，更从今日望明年。
江上见僧谁是了，修斋补衲日劳身。未胜渔父闲垂钓，独背斜阳不采人。纵有风波犹得睡，总无蓑笠始为贫。瓦瓶盛酒瓷瓯酌，荻浦芦湾是要津。
庭户萧条燕雀喧，日高窗下枕书眠。祗闻留客教沽酒，未省逢人说料钱。洞口礼星披鹤氅，溪头吟月上渔船。九华山叟心相许，不计官卑赠一篇。
秋吟一轴见心胸，万象搜罗咏欲空。才大却嫌天上桂，世危翻立阵前功。廉颇解武文无说，谢朓能文武不通。双美总输张太守，二南章句六钧弓。
家随兵尽屋空存，税额宁容减一分。衣食旋营犹可过，赋输长急不堪闻。蚕无夏织桑充寨，田废春耕犊劳军。如此数州谁会得，杀民将尽更邀勋。
还乡夫子遇贤侯，抚字情知不自由。莫把一名专懊恼，放教双眼绝冤雠。猩袍懒著辞公宴，鹤氅闲披访道流。犹有九华知己在，羡君高卧早回头。
驱驰岐路共营营，祗为人间利与名。红杏园中终拟醉，白云山下懒归耕。题桥每念相如志，佩印当期季子荣。谩道彊亲堪倚赖，到头须是有前程。
回头不忍看羸僮，一路行人我最穷。马迹蹇于槐影里，钓船抛在月明中。帽檐晓滴淋蝉露，衫袖时飘卷雁风。子细寻思底模样，腾腾又过玉关东。
一登高阁眺清秋，满目风光尽胜游。何处画桡寻绿水，几家鸣笛咽红楼。云山已老应长在，岁月如波祗暗流。唯有禅居离尘俗，了无荣辱挂心头。
东归还著旧麻衣，争免花前有泪垂。每岁春光九十日，一生年少几多时。青云寸禄心耕早，明月仙枝分种迟。不为感恩酬未得，五湖闲作钓鱼师。
因话天台归思生，布囊藤杖笑离城。不教日月拘身事，自与烟萝结野情。龙镇古潭云色黑，露淋秋桧鹤声清。此中是处堪终隐，何要世人知姓名。
闲居不问世如何，云起山门日已斜。放鹤去寻三岛客，任人来看四时花。松醪腊酝安神酒，布水宵煎觅句茶。毕竟金多也头白，算来争得似君家。
江寺禅僧似悟禅，坏衣芒履住茅轩。懒求施主修真像，翻说经文是妄言。出浦钓船惊宿雁，伐岩樵斧迸寒猿。行人莫问师宗旨，眼不浮华耳不喧。
何事居穷道不穷，乱时还与静时同。家山虽在干戈地，弟侄常修礼乐风。窗竹影摇书案上，野泉声入砚池中。少年辛苦终身事，莫向光阴惰寸功。
为政为人渐见心，长才聊屈宰长林。莫嫌月入无多俸，须喜秋来不废吟。寒雨旋疏丛菊艳，晚风时动小松阴。讼庭闲寂公书少，留客看山索酒斟。
见君生计羡君闲，求食求衣有底难。养一箔蚕供钓线，种千茎竹作渔竿。葫芦杓酌春浓酒，舴艋舟流夜涨滩。却笑农家最辛苦，听蝉鞭马入长安。
上得孤城向晚春，眼前何事不伤神。遍看原上累累冢，曾是城中汲汲人。尽谓黄金堪润屋，谁思荒骨旋成尘。一名一宦平生事，不放愁侵易过身。
近来参谒陡生疏，因向云山僻处居。出为羁孤营粝食，归同弟侄读生书。风凋古木秋阴薄，月满寒山夜景虚。但得中兴知己在，算应身未老樵渔。
春在门阑秋未离，不因人荐只因诗。半年宾馆成前事，一日侯门失旧知。霜岛树凋猿叫夜，湖田谷熟雁来时。西风万里东归去，更把愁心说向谁。
茅亭客到多称奇，茅亭之上难题诗。出尘景物不可状，小手篇章徒尔为。牛畔稻苗新雨后，鹤边松韵晚风时。君今酷爱人间事，争得安闲老在兹。
深山大雪懒开门，门迳行踪自尔新。无酒御寒虽寡况，有书供读且资身。便均情爱同诸弟，莫更生疏似外人。昼短夜长须强学，学成贫亦胜他贫。
吟送越僧归海涯，僧行浑不觉程赊。路沿山脚潮痕出，睡倚松根日色斜。撼锡度冈猿抱树，挈瓶盛浪鹭翘沙。到参禅后知无事，看引秋泉灌藕花。
不似当官祗似闲，野情终日不离山。方知薄宦难拘束，多与高人作往还。牛笛漫吹烟雨里，稻苗平入水云间。羡君公退归欹枕，免向他门厚客颜。
平生操立有天知，何事谋身与志违。上国献诗还不遇，故园经乱又空归。山城欲暮人烟敛，江月初寒钓艇归。且把风寒作闲事，懒能和泪拜庭闱。
古寺沈沈僧未眠，搘颐将客说闲缘。一溪月色非尘世，满洞松声似雨天。檐底水涵抄律烛，窗间风引煮茶烟。无由住得吟相伴，心系青云十五年。
茅屋周回松竹阴，山翁时挈酒相寻。无人开口不言利，只我白头空爱吟。月在钓潭秋睡重，云横樵迳野情深。此中一日过一日，有底闲愁得到心。
连天一水浸吴东，十幅帆飞二月风。好景采抛诗句里，别愁驱入酒杯中。渔依岸柳眠圆影，鸟傍嵒花戏暖红。不是桂枝终不得，自缘年少好从戎。
念子为儒道未亨，依依心向十年兄。莫依乱世轻依托，须学前贤隐姓名。大国未知何日静，旧山犹可入云耕。不如自此同归去，帆挂秋风一信程。
自言因病学休粮，本意非求不死方。徒有至人传道术，更无斋客到禅房。雨中林鸟归巢晚，霜后嵒猿拾橡忙。争似吾师无一事，稳披云衲坐藤床。
本为荣家不为身，读书谁料转家贫。三年行却千山路，两地思归一主人。络岸柳丝悬细雨，绣田花朵弄残春。多情御史应嗟见，未上青云白发新。
祗共寒灯坐到明，塞鸿冲雪一声声。乱时为客无人识，废寺吟诗有鬼惊。且把酒杯添志气，已将身事托公卿。男儿仗剑酬恩在，未肯徒然过一生。
匣中长剑未酬恩，不遇男儿不合论。闷向酒杯吞日月，闲将诗句问乾坤。宁辞马足劳关路，肯为渔竿忆水村。两鬓欲斑三百首，更教装写傍谁门。
无论南北与西东，名利牵人处处同。枕上事仍多马上，山中心更甚关中。川原晚结阴沈气，草树秋生索漠风。百岁此身如且健，大家闲作卧云翁。
兄弟将知大自强，乱时同葺读书堂。嵒泉遇雨多还闹，溪竹唯风少即凉。藉草醉吟花片落，傍山闲步药苗香。团圆便是家肥事，何必盈仓与满箱。
见说西川景物繁，维扬景物胜西川。青春花柳树临水，白日绮罗人上船。夹岸画楼难惜醉，数桥明月不教眠。送君懒问君回日，才子风流正少年。
暗筭乡程隔数州，欲归无计泪空流。已违骨肉来时约，更束琴书何处游。画角引风吹断梦，垂杨和雨结成愁。去年今日还如此，似与青春有旧雠。
年光身事旋成空，毕竟何门遇至公。人世鹤归双鬓上，客程蛇遶乱山中。牧童向日眠春草，渔父隈岩避晚风。一醉未醒花又落，故乡回首楚关东。
江上数株桑枣树，自从离乱更荒凉。那堪旅馆经残腊，祗把空书寄故乡。典尽客衣三尺雪，炼精诗句一头霜。故人多在芙蓉幕，应笑孜孜道未光。
男儿三十尚蹉跎，未遂青云一桂科。在客易为销岁月，到家难住似经过。帆飞楚国风涛润，马度蓝关雨雪多。长把行藏信天道，不知天道竟如何。
时清祗合力为儒，不可家贫与善疏。卖却屋边三亩地，添成窗下一床书。沿溪摘果霜晴后，出竹吟诗月上初。乡里老农多见笑，不知稽古胜耕锄。
客路客路何悠悠，蝉声向背槐花愁。争知百岁不百岁，未合白头今白头。四五朵山妆雨色，两三行雁帖云秋。输他江上垂纶者，祗在船中老便休。
吾今别汝汝听言，去住人情足可安。百口度荒均食易，数年经乱保家难。莫愁寒族无人荐，但愿春官把卷看。天道不欺心意是，帝乡吾土一般般。
偏坐渔舟出苇林，苇花零落向秋深。祗将波上鸥为侣，不把人间事系心。傍岸歌来风欲起，卷丝眠去月初沈。若教我似君闲放，赢得湖山到老吟。
此去青云莫更疑，出人才行足人知。况当朝野搜贤日，正是孤寒取士时。仙岛烟霞通鹤信，早春雷雨与龙期。我今不得同君去，两鬓霜欺桂一枝。
高兴那言去路长，非君不解爱浔阳。有时猿鸟来公署，到处烟霞是道乡。钓艇满江鱼贱菜，纸窑连岳楮多桑。陶潜旧隐依稀在，好继高踪结草堂。
浮世浮名能几何，致身流落向天涯。少年心壮轻为客，一日病来思在家。山顶老猿啼古木，渡头新雁下平沙。不堪吟罢西风起，黄叶满庭寒日斜。
多惭到处有诗名，转觉吟诗僻性成。度水却嫌船著岸，过山翻恨马贪程。如雠雪月年年景，似梦笙歌处处声。未合白头今已白，自知非为别愁生。
难把归书说远情，奉亲多阙拙为兄。早知寸禄荣家晚，悔不深山共汝耕。枕上算程关月落，帽前搜景岳云生。如今已作长安计，祗得辛勤取一名。
石壁早闻僧说好，今来偏与我相宜。有山有水堪吟处，无雨无风见景时。渔父晚船分浦钓，牧童寒笛倚牛吹。画人画得从他画，六幅应输八句诗。
山衣草屐染莓苔，双眼犹慵向俗开。若比吾师居世上，何如野客卧嵒隈。才闻锡杖离三楚，又说随缘向五台。乘醉吟诗问禅理，为谁须去为谁来。
形觉清羸道觉肥，竹门前径静相宜。一壶村酒无求处，数朵庭花见落时。章句偶为前辈许，话言多被俗人疑。一枝仙桂如攀得，祗此山前是老期。
酒瓮琴书伴病身，熟谙时事乐于贫。宁为宇宙闲吟客，怕作乾坤窃禄人。诗旨未能忘救物，世情奈值不容真。平生肺腑无言处，白发吾唐一逸人。
一教谁云辟二途，律禅禅律智归愚。念珠在手隳禅衲，禅衲披肩坏念珠。象外空分空外象，无中有作有中无。有无无有师穷取，山到平来海亦枯。
永嘉名郡昔推名，连属荀家弟与兄。教化静师龚渤海，篇章高体谢宣城。山从海岸妆吟景，水自城根演政声。今日老输崔博士，不妨疏逸伴双旌。
时难转觉保身难，难向师门欲继颜。若把白衣轻易脱，却成青桂偶然攀。身居剑戟争雄地，道在乾坤未丧间。必许酬恩酬未晚，且须容到九华山。
怀君劳我写诗情，窣窣阴风有鬼听。县宰不仁工部饿，酒家无识翰林醒。眼昏经史天何在，心尽英雄国未宁。好向贤侯话吟侣，莫教辜负少微星。
得君书后病颜开，云拉同人访我来。在路不妨冲雨雪，到山还免踏尘埃。吟沈水阁何宵月，坐破松岩几处苔。贫舍款宾无别物，止于空战大尊罍。
他乡终日忆吾乡，及到吾乡值乱荒。云外好山看不见，马头歧路去何忙。无衣织女桑犹小，阙食农夫麦未黄。许大乾坤吟未了，挥鞭回首出陵阳。
封章才达冕旒前，黜诏俄离玉座端。二乱岂由明主用，五危终被佞臣弹。西巡凤府非为固，东播銮舆卒未安。谏疏至今如可在，谁能更与读来看。
逗竹穿花越几村，还从旧路入云门。翠微不闭楼台出，清吹频回水石喧。天外鹤归松自老，岩间僧逝塔空存。重来白首良堪喜，朝露浮生不足言。
祝融南来鞭火龙，火旗焰焰烧天红。日轮当午凝不去，万国如在洪炉中。五岳翠干云彩灭，阳侯海底愁波竭。何当一夕金风发，为我扫却天下热。
火轮迸焰烧长空，浮埃扑面愁朦朦。羸童走马喘不进，忽逢碧树含清风。清风留我移时住，满地浓阴懒前去。却叹人无及物功，不似团团道边树。
红霞烂泼猩猩血，阿母瑶池晒仙缬。晚日春风夺眼明，蜀机锦彩浑疑黦。公子亭台香触人，百花懡㦬无精神。苎罗西子见应妒，风光占断年年新。
南国清和烟雨辰，刺桐夹道花开新。林梢簇簇红霞烂，暑天别觉生精神。秾英鬬火欺朱槿，栖鹤惊飞翅忧烬。直疑青帝去匆匆，收拾春风浑不尽。
西风昨夜坠红兰，一宿邮亭事万般。无地可耕归不得，有恩堪报死何难。流年怕老看将老，百计求安未得安。一卷新书满怀泪，频来门馆诉饥寒。
一枝仙桂两回春，始觉文章可致身。已把色丝要上第，又将彩笔冠群伦。龙泉再淬方知利，火浣重烧转更新。今日街头看御榜，大能荣耀苦心人。
簪星曳月下蓬壶，曾见东皋种白榆。六甲威灵藏瑞检，五龙雷电遶霜都。惟教鹤探丹丘信，不使人窥太乙炉。闻说葛陂风浪恶，许骑青鹿从行无。
贪路贪名须早发，枕前无计暂裴回。才闻鸡唱呼童起，已有铃声过驿来。衣湿乍惊霑雾露，马行仍未见尘埃。朝朝陌上侵星去，待得酬身了便回。
晓鼓冬冬星汉微，佩金鸣玉鬬光辉。出门各自争岐路，至老何人免是非。大道不应由曲取，浮生还要略知机。故园华表高高在，可得不如丁令威。
芳草铺香晚岸晴，岸头含醉去来行。僧归岳外残钟寺，日下江边调角城。入浙孤帆知楚信，过淮疏雨带潮声。如今未免风尘役，宁敢匆匆便濯缨。
磷𥒘一片溪中石，恰称幽人弹素琴。浪侵多年苔色在，洗来今日碏痕深。磨看粹色何殊玉，敲有奇声直异金。不是不堪为器用，都缘良匠未留心。
吴山楚驿四年中，一见清明一改容。旅恨共风连夜起，韶光随酒著人浓。延兴门外攀花别，采石江头带雨逢。无限归心何计是，路边戈甲正重重。
雨来风静绿芜藓，凭著朱阑思浩然。人语独耕烧后岭，鸟飞斜没望中烟。松梢半露藏云寺，滩势横流出浦船。若遣谢宣城不死，必应吟尽夕阳川。
洛阳才子旧交知，别后干戈积咏思。百战市朝千里梦，三年风月几篇诗。山高雁断音书绝，谷背莺寒变化迟。会待路宁归得去，酒楼渔浦重相期。
千蹄万毂一枝芳，要路无媒果自伤。题柱未期归蜀国，曳裾何处谒吴王。马嘶春陌金羁闹，鸟睡花林绣羽香。酒薄恨浓消不得，却将惆怅问支郎。
东南骑马出郊坰，回首寒烟隔郡城。清涧涨时翘鹭喜，绿桑疏处哺牛鸣。儿童见少生于客，奴仆骄多倨似兄。试望家田还自适，满畦秋水稻苗平。
荒原秋殿柏萧萧，何代风烟占寂寥。紫气已随仙仗去，白云空向帝乡消。蒙蒙暮雨春鸡唱，漠漠寒芜雪兔跳。欲问灵踪无处所，十洲空阔阆山遥。
满空寒雨漫霏霏，去路云深锁翠微。牧竖远当烟草立，饥禽闲傍渚田飞。谁家树压红榴折，几处篱悬白菌肥。对此不堪乡外思，荷蓑遥羡钓人归。
马前红叶正纷纷，马上离情断杀魂。晓发独辞残月店，暮程遥宿隔云村。心如岳色留秦地，梦逐河声出禹门。莫怪苦吟鞭拂地，有谁倾盖待王孙。
春桥南望水溶溶，一桁晴山倒碧峰。秦苑落花零露湿，灞陵新酒拨醅浓。青龙夭矫盘双阙，丹凤䙰褷隔九重。万古行人离别地，不堪吟罢夕阳钟。
上马萧萧襟袖凉，路穿禾黍绕宫墙。半山残月露华冷，一岸野风莲萼香。烟外驿楼红隐隐，渚边云树暗苍苍。行人自是心如火，兔走乌飞不觉长。
一夜霏微露湿烟，晓来和泪丧婵娟。不随残雪埋芳草，尽逐香风上舞筵。西子去时遗笑靥，谢娥行处落金钿。飘红堕白堪惆怅，少别秾华又隔年。
一辞同辇闭昭阳，耿耿寒宵禁漏长。钗上翠禽应不返，镜中红艳岂重芳。萤低夜色栖瑶草，水咽秋声傍粉墙。展转令人思蜀赋，解将惆怅感君王。
槐陌蝉声柳市风，驿楼高倚夕阳东。往来千里路长在，聚散十年人不同。但见时光流似箭，岂知天道曲如弓。平生志业匡尧舜，又拟沧浪学钓翁。
极目晴川展画屏，地从桃塞接蒲城。滩头鹭占清波立，原上人侵落照耕。去雁数行天际没，孤云一点净中生。冯轩尽日不回首，楚水吴山无限情。
璚林瑶树忽珊珊，急带西风下晚天。皓鹤䙰褷飞不辨，玉山重叠冻相连。松装粉穗临窗亚，水结冰锥簇溜悬。门外寒光利如剑，莫推红袖诉金船。
暂随红斾佐藩方，高迹终期卧故乡。已近水声开涧户，更侵山色架书堂。蒲生岸脚青刀利，柳拂波心绿带长。莫夺野人樵牧兴，白云不识绣衣郎。
大道青楼御苑东，玉栏仙杏压枝红。金铃犬吠梧桐月，朱鬣马嘶杨柳风。流水带花穿巷陌，夕阳和树入帘栊。瑶池宴罢归来醉，笑说君王在月宫。
满匣冰泉咽又鸣，玉音闲澹入神清。巫山夜雨弦中起，湘水清波指下生。蜂簇野花吟细韵，蝉移高柳迸残声。不须更奏幽兰曲，卓氏门前月正明。
苑墙东畔欲斜晖，傍苑穿花兔正肥。公子喜逢朝罢日，将军夸换战时衣。鹘翻锦翅云中落，犬带金铃草上飞。直待四郊高鸟尽，掉鞍齐向国门归。
满塘秋水碧泓澄，十亩菱花晚镜清。景动新桥横蝃𬟽，岸铺芳草睡䴔䴖。蟾投夜魄当湖落，岳倒秋莲入浪生。何处最添诗客兴，黄昏烟雨乱蛙声。
一声天鼓辟金扉，三十仙材上翠微。葛水雾中龙乍变，缑山烟外鹤初飞。邹阳暖艳催花发，太皞春光簇马归。回首便辞尘土世，彩云新换六铢衣。
悬知回日彩衣荣，仙籍高标第一名。瑶树带风侵物冷，玉山和雨射人清。龙翻瀚海波涛壮，鹤出金笼燕雀惊。不说文章与门地，自然毛骨是公卿。
满院桐花鸟雀喧，寂寥芳草茂芊芊。吾师正遇归山日，闲客空题到寺年。池竹闭门教鹤守，琴书开箧任僧传。人间不自寻行迹，一片孤云在碧天。
江上秋风正钓鲈，九重天子梦翘车。不将高卧邀刘主，自吐清谈护汉储。沧海十年龙景断，碧云千里雁行疏。相逢莫话归山计，明日东封待直庐。
独寻仙境上高原，云雨深藏古帝坛。天畔晚峰青簇簇，槛前春树碧团团。参差郭外楼台小，断续风中鼓角残。一带远光何处水，钓舟闲系夕阳滩。
一郡皆传此庙灵，庙前松桂古今青。山曾尧代浮洪水，地有唐臣奠绿醽。遶坐香风吹宝盖，傍檐烟雨湿岩扃。为霖自可成农岁，何用兴师远伐邢。
独倚危楼四望遥，杏花春陌马声骄。池边冰刃暖初落，山上雪棱寒未销。溪送绿波穿郡宅，日移红影度村桥。主人年少多情味，笑换金龟解珥貂。
南北三年一解携，海为深谷岸为蹊。已闻陈胜心降汉，谁为田横国号齐。暴客至今犹战鹤，故人何处尚驱鸡。归来能作烟波伴，我有鱼舟在五溪。
咸通时代物情奢，欢杀金张许史家。破产竞留天上乐，铸山争买洞中花。诸郎宴罢银灯合，仙子游回璧月斜。人意似知今日事，急催弦管送年华。
满庭松桂雨馀天，宋玉秋声韵蜀弦。乌兔不知多事世，星辰长似太平年。谁家一笛吹残暑，何处双砧𢭏暮烟。欲把伤心问明月，素娥无语泪娟娟。
长年方悟少年非，人道新诗胜旧诗。十亩野塘留客钓，一轩春雨对僧棋。花间醉任黄莺语，亭上吟从白鹭窥。大盗不将炉冶去，有心重筑太平基。
九衢漂杵已成川，塞上黄云战马闲。但有羸兵填渭水，更无奇士出商山。田园已没红尘里，弟妹相逢白刃间。西望翠华殊未返，泪痕空湿剑文斑。
暖丝无力自悠扬，牵引东风断客肠。外地见花终寂寞，异乡闻乐更凄凉。红垂野岸樱还熟，绿染回汀草又芳。旧里若为归去好，子期凋谢吕安亡。
昔年曾向五陵游，子夜歌清月满楼。银烛树前长似昼，露桃华里不知秋。西园公子名无忌，南国佳人号莫愁。今日乱离俱是梦，夕阳唯见水东流。
解缆西征未有期，槐花又逼桂花时。鸿胪陌上归耕晚，金马门前献赋迟。只恐愁苗生两鬓，不堪离恨入双眉。分明昨夜南池梦，还把渔竿咏楚词。
太行山上云深处，谁向云中筑女墙。短绠讵能垂玉甃，缭垣何用学金汤。𣃁开岚翠为高垒，截断云霞作巨防。守吏不教飞鸟过，赤眉何路到吾乡。
昔因征远向金微，马出榆关一鸟飞。万里只携孤剑去，十年空逐塞鸿归。手招都护新降虏，身著文皇旧赐衣。只待烟尘报天子，满头霜雪为兵机。
忽觉东风景渐迟，野梅山杏暗芳菲。落星楼上吹残角，偃月营中挂夕晖。旅梦乱随蝴蝶散，离魂渐逐杜鹃飞。红尘遮断长安陌，芳草王孙暮不归。
几时闻唱凯旋歌，处处屯兵未倒戈。天子只凭红斾壮，将军空恃紫髯多。尸填汉水连荆阜，血染湘云接楚波。莫问流离南越事，战馀空有旧山河。
缭绕江南一岁归，归来行色满戎衣。长闻凤诏征兵急，何事龙韬献捷稀。旅梦远依湘水阔，离魂空伴越禽飞。遥知倚棹思家处，泽国烟深暮雨微。
万户千门夕照边，开元时节旧风烟。宫官试马游三市，舞女乘舟上九天。胡骑北来空进主，汉皇西去竟升仙。如今父老偏垂泪，不见承平四十年。
华轩不见马萧萧，廷尉门人久寂寥。朱槛翠楼为卜肆，玉栏仙杏作春樵。堦前雨落鸳鸯瓦，竹里苔封䗖𬟽桥。莫问此中销歇寺，娟娟红泪滴芭蕉。
四年龙驭守峨嵋，铁马西来步步迟。五运未教移汉鼎，六韬何必待秦师。几时鸾凤归丹阙，到处乌鸢从白旗。独把一樽和泪酒，隔云遥奠武侯祠。
春城回首树重重，立马平原夕照中。五凤灰残金翠灭，六龙游去市朝空。千年王气浮清洛，万古坤灵镇碧嵩。欲问向来陵谷事，野桃无语泪花红。
汉皇无事暂游汾，底事狐狸啸作群。夜指碧天占晋分，晓磨孤剑望秦云。红旌不卷风长急，画角闲吹日又曛。止竟有征须有战，洛阳何用久屯军。
关中群盗已心离，关外犹闻羽檄飞。御苑绿莎嘶战马，禁城寒月捣征衣。漫教韩信兵涂地，不及刘琨啸解围。昨日屯军还夜遁，满车空载洛神归。
魏王堤畔草如烟，有客伤时独扣舷。妖气欲昏唐社稷，夕阳空照汉山川。千重碧树笼春苑，万缕红霞衬碧天。家寄杜陵归不得，一回回首一潸然。
阮氏清风竹巷深，满溪松竹似山阴。门当谷路多樵客，地带河声足水禽。闲伴尔曹虽适意，静思吾道好霑襟。邻翁莫问伤时事，一曲高歌夕照沈。
嫖姚何日破重围，秋草深来战马肥。已有孔明传将略，更闻王导得神机。阵前鼙鼓晴应响，城上乌鸢饱不飞。何事小臣偏注目，帝乡遥羡白云归。
洛岸秋晴夕照长，凤楼龙阙倚清光。玉泉山净云初散，金谷树多风正凉。席上客知蓬岛路，坐中寒有柏台霜。多惭十载游梁士，却伴宾鸿入帝乡。
器度风标合出尘，桂宫何负一枝新。成丹始见金无滓，冲斗方知剑有神。愤气不销头上雪，政声空布海边春。中兴若继开元事，堪向龙池作近臣。
十亩松篁百亩田，归来方属大兵年。岩边石室低临水，云外岚峰半入天。鸟势去投金谷树，钟声遥出上阳烟。无人说得中兴事，独倚斜晖忆仲宣。
林上梨花雪压枝，独攀琼艳不胜悲。依前此地逢君处，还是去年今日时。且恋残阳留绮席，莫推红袖诉金卮。腾腾战鼓正多事，须信明朝难重持。
曾是巢由栖隐地，百川唯说颍源清。微波乍向云根吐，去浪遥冲雪嶂横。万木倚檐疏干直，群峰当户晓岚晴。临川试问尧年事，犹被封人劝濯缨。
扣角干名计已疏，剑歌休恨食无鱼。辞家柳絮三春半，临路槐花七月初。江上欲寻渔父醉，日边时得故人书。青云不识杨生面，天子何由问子虚。
相看又见岁华新，依旧杨朱拭泪巾。踏雪偶因寻戴客，论文还比聚星人。嵩山不改千年色，洛邑长生一路尘。今日与君同避世，却怜无事是家贫。
南朝三十六英雄，角逐兴亡尽此中。有国有家皆是梦，为龙为虎亦成空。残花旧宅悲江令，落日青山吊谢公。止竟霸图何物在，石麟无主卧秋风。
前年分袂陕城西，醉凭征轩日欲低。去浪指期鱼必变，出门回首马空嘶。关河自此为征垒，城阙于今陷战鼙。谁谓世途陵是谷，燕来还识旧巢泥。
建业城边蒋帝祠，素髯清骨旧风姿。江声似激秦军破，山势如匡晋祚危。残雪岭头明组练，晚霞檐外簇旌旗。金陵客路方流落，空祝回銮奠酒卮。
才喜中原息战鼙，又闻天子幸巴西。延烧魏阙非关燕，大狩陈仓不为鸡。兴庆玉龙寒自跃，昭陵石马夜空嘶。遥思万里行宫梦，太白山前月欲低。
五云遥指海中央，金鼎曾传肘后方。三岛路岐空有月，十洲花木不知霜。因携竹杖闻龙气，为使仙童带橘香。应笑我曹身是梦，白头犹自学诗狂。
满耳笙歌满眼花，满楼珠翠胜吴娃。因知海上神仙窟，只似人间富贵家。绣户夜攒红烛市，舞衣晴曳碧天霞。却愁宴罢青蛾散，杨子江头月半斜。
嵇阮相将棹酒船，晚风侵浪水侵舷。轻如控鲤初离岸，远似乘槎欲上天。雨外鸟归吴苑树，镜中人入洞庭烟。凭君不用回舟疾，今夜西江月正圆。
驱驰曾在五侯家，见说初生自渥洼。鬃白似披梁苑雪，颈肥如扑杏园花。休嫌绿绶嘶贫舍，好著红缨入使衙。稳上云衢千万里，年年长踏魏堤沙。
满把椒浆奠楚祠，碧幢黄钺旧英威。能扶汉代成王业，忍见唐民陷战机。云梦去时高鸟尽，淮阴归日故人稀。如何不借平齐策，空看长星落贼围。
十里旌旗十万兵，等闲游猎出军城。紫袍日照金鹅鬬，红斾风吹画虎狞。带箭彩禽云外落，避雕寒兔月中惊。归来一路笙歌满，更有仙娥载酒迎。
一簇林亭返照间，门当官道不曾关。花深远岸黄莺闹，雨急春塘白鹭闲。载酒客寻吴苑寺，倚楼僧看洞庭山。怪来话得仙中事，新有人从物外还。
草衣荷笠鬓如霜，自说家编楚水阳。满岸秋风吹枳橘，遶陂烟雨种菰蒋。芦刀夜鲙红鳞腻，水甑朝蒸紫芋香。曾向五湖期范蠡，尔来空阔久相忘。
当年人未识兵戈，处处青楼夜夜歌。花发洞中春日永，月明衣上好风多。淮王去后无鸡犬，炀帝归来葬绮罗。二十四桥空寂寂，绿杨摧折旧官河。
已向鸳行接雁行，便应双拜紫薇郎。才闻阙下征书急，已觉回朝草诏忙。白马似怜朱绂贵，彩衣遥惹御炉香。多惭十载游梁客，未换青襟侍素王。
一叶南浮去似飞，楚乡云水本无依。离心不忍闻春鸟，病眼何堪送落晖。掺袂客从花下散，棹舟人向镜中归。夫君别我应惆怅，十五年来识素衣。
榴花新酿绿于苔，对雨闲倾满满杯。荷锸醉翁真达者，卧云逋客竟悠哉。能诗岂是经时策，爱酒原非命世才。门外绿萝连洞口，马嘶应是步兵来。
本约同来谒帝阍，忽随川浪去东奔。九重圣主方虚席，千里高堂尚倚门。世德只应荣伯仲，诗名终自付儿孙。遥怜月落清淮上，寂寞何人吊旅魂。
欲上隋堤举步迟，隔云烽燧叫非时。才闻破虏将休马，又道征辽再出师。朝见西来为过客，暮看东去作浮尸。绿杨千里无飞鸟，日落空投旧店基。
秋烟漠漠与蒙蒙，不卷征帆任晚风。百口寄安沧海上，一身逃难绿林中。来时楚岸杨花白，去日隋堤蓼穗红。却到故园翻似客，归心迢递秣陵东。
相州吹角欲斜阳，匹马摇鞭宿内黄。僻县不容投刺客，野陂时遇射雕郎。云中粉堞新城垒，店后荒郊旧战场。犹指去程千万里，秣陵烟树在何乡。
莫悲建业荆榛满，昔日繁华是帝京。莫爱广陵台榭好，也曾芜没作荒城。鱼龙爵马皆如梦，风月烟花岂有情。行客不劳频怅望，古来朝市叹衰荣。
故人相别尽朝天，苦竹江头独闭关。落日乱蝉萧帝寺，碧云归鸟谢家山。青州从事来偏熟，泉布先生老渐悭。不是对花长酩酊，永嘉时代不如闲。
三年流落卧漳滨，王粲思家拭泪频。画角莫吹残月夜，病心方忆故园春。自为江上樵苏客，不识天边侍从臣。怪得白鸥惊去尽，绿萝门外有朱轮。
兰芷江头寄断蓬，移家空载一颿风。伯伦嗜酒还因乱，平子归田不为穷。避世漂零人境外，结茅依约画屏中。从今隐去应难觅，深入芦花作钓翁。
未归天路紫云深，暂驻东阳岁月侵。入洛声华当世重，闵周章句满朝吟。开炉夜看黄芽鼎，卧瓮闲欹白玉簪。读易草玄人不会，忧君心是致君心。
逦迤前冈压后冈，一川桑柘好残阳。主人馈饷炊红黍，邻父携竿钓紫鲂。静极却嫌流水闹，闲多翻笑野云忙。有名不那无名客，独闭衡门避建康。
前年送我曲江西，红杏园中醉似泥。今日逢君越溪上，杜鹃花发鹧鸪啼。来时旧里人谁在，别后沧波路几迷。江畔玉楼多美酒，仲宣怀土莫凄凄。
南望愁云鏁翠微，谢家楼阁雨霏霏。刘桢病后新诗少，阮籍贫来好客稀。犹喜故人天外至，许将孤剑日边归。怀乡不怕严陵笑，只待秋风别钓矶。
寂寥门户寡相亲，日日频来只有君。正喜琴尊长作伴，忽携书剑远辞群。伤心柳色离亭见，聒耳蝉声故国闻。为报明年杏园客，与留绝艳待终军。
本无踪迹恋柴扃，世乱须教识道情。顚倒梦魂愁里得，撅奇诗句望中生。花缘艳绝栽难好，山为看多咏不成。闻道汉军新破虏，使来仍说近离京。
江边烽燧几时休，江上行人雪满头。谁信乱离花不见，只应惆怅水东流。陶潜政事千杯酒，张翰生涯一叶舟。若有片颿归去好，可堪重倚仲宣楼。
雨花烟柳傍江邨，流落天涯酒一樽。分首不辞多下泪，回头唯恐更消魂。我为孟馆三千客，君继宁王五代孙。正是中兴磐石重，莫将憔悴入都门。
豫章城下偶相逢，自说今方遇至公。八韵赋吟梁苑雪，六铢衣惹杏园风。名标玉籍仙坛上，家寄闽山画障中。明日一杯何处别，绿杨烟岸雨蒙蒙。
大江西面小溪斜，入竹穿松似若耶。两岸严风吹玉树，一滩明月晒银砂。因寻野渡逢渔舍，更泊前湾上酒家。去去不知归路远，棹声烟里独呕哑。
铜仪一夜变葭灰，暖律还吹岭上梅。已喜汉官今再睹，更惊尧历又重开。窗中远岫青如黛，门外长江绿似苔。谁念闭关张仲蔚，满庭春雨长蒿莱。
含香高步已难陪，鹤到清霄势未回。遇物旋添芳草句，逢春宁滞碧云才。微红几处花心吐，嫩绿谁家柳眼开。却去金銮为近侍，便辞鸥鸟不归来。
春云春水两溶溶，倚郭楼台晚翠浓。山好只因人化石，地灵曾有剑为龙。官辞凤阙频经岁，家住峨嵋第几峰。王粲不知多少恨，夕阳吟断一声钟。
云散天边落照和，关关春树鸟声多。刘伶避世唯沈醉，宁戚伤时亦浩歌。已恨岁华添皎镜，更悲人事逐颓波。青云自有鹓鸿待，莫说他山好薜萝。
家家生计只琴书，一郡清风似鲁儒。山色东南连紫府，水声西北属洪都。烟霞尽入新诗卷，郭邑闲开古画图。正是江村春酒熟，更闻春鸟劝提壶。
主人年少已能诗，更有松轩挂夕晖。芳草似袍连径合，白云如鸟傍檐飞。但将竹叶消春恨，莫遣杨花上客衣。若有前山好烟雨，与君吟到暝钟归。
乱猿啼处访高唐，路入烟霞草木香。山色未能忘宋玉，水声犹似哭襄王。朝朝暮暮阳台下，为雨为云楚国亡。惆怅庙前无限柳，春来空鬬画眉长。
南禽无侣似相依，锦翅双双傍马飞。孤竹庙前啼暮雨，汨罗祠畔吊残晖。秦人只解歌为曲，越女空能画作衣。懊恼泽家非有恨，年年长忆凤城归。
八月中秋月正圆，送君吟上木兰船。人言格调胜玄度，我爱篇章敌浪仙。晚渡去时冲细雨，夜滩何处宿寒烟。楚王宫去阳台近，莫倚风流滞少年。
记得初骑竹马年，送师来往御沟边。荆榛已失当时路，槐柳全无旧日烟。远自嵇山游楚泽，又从庐岳去闽川。新春阙下应相见，红杏花中觅酒仙。
四顾无边鸟不飞，大波惊隔楚山微。纷纷雨外灵均过，瑟瑟云中帝子归。迸鲤似梭投远浪，小舟如叶傍斜晖。鸱夷去后何人到，爱者虽多见者稀。
黄藤山下驻归程，一夜号猿吊旅情。入耳便能生百恨，断肠何必待三声。穿云宿处人难见，望月啼时兔正明。好笑五陵年少客，壮心无事也沾缨。
杜陵归客正裴回，玉笛谁家叫落梅。之子棹从天外去，故人书自日边来。杨花慢惹霏霏雨，竹叶闲倾满满杯。欲问维扬旧风月，一江红树乱猿哀。
琵琶洲近斗牛星，鸾凤曾于此放情。已觉地灵因昴降，更闻川媚有珠生。一滩红树留佳气，万古清弦续政声。戟户尽移天上去，里人空说旧簪缨。
前年风月宿琴堂，大媚仙山近帝乡。别后几沾新雨露，乱来犹记旧篇章。陶潜岂是铜符吏，田凤终为锦帐郎。莫怪相逢倍惆怅，九江烟月似潇湘。
南昌城郭枕江烟，章水悠悠浪拍天。芳草绿遮仙尉宅，落霞红衬贾人船。霏霏阁上千山雨，嘒嘒云中万树蝉。怪得地多章句客，庾家楼在斗牛边。
千重烟树万重波，因便何妨吊汨罗。楚地不知秦地乱，南人空怪北人多。臣心未肯教迁鼎，天道还应欲止戈。否去泰来终可待，夜寒休唱饭牛歌。
钱塘江尽到桐庐，水碧山青画不如。白羽鸟飞严子濑，绿蓑人钓季鹰鱼。潭心倒影时开合，谷口闲云自卷舒。此境只应词客爱，投文空吊木玄虚。
绣袍公子出旌旗，送我摇鞭入翠微。大抵行人难诉酒，就中辞客易沾衣。去时此地题桥去，归日何年佩印归。无限别情言不得，回看溪柳恨依依。
半年江上怆离襟，把得新诗喜又吟。多病似逢秦氏药，久贫如得顾家金。云烟但有穿杨志，尘土多无作吏心。何况别来词转丽，不愁明代少知音。
见师初事懿皇朝，三殿归来白马骄。上讲每教倾国听，承恩偏得内官饶。当时可爱人如画，今日相逢鬓已凋。若向君门逢旧友，为传音信到云霄。
西塞山前水似蓝，乱云如絮满澄潭。孤峰渐映湓城北，片月斜生梦泽南。爨动晓烟烹紫蕨，露和香蒂摘黄柑。他年却棹扁舟去，终傍芦花结一庵。
回头烟树各天涯，婺女星边远寄家。尽眼楚波连梦泽，满衣春雪落江花。双双得伴争如雁，一一归巢却羡鸦。谁道我随张博望，悠悠空外泛仙槎。
文昌二十四仙曹，尽倚红檐种露桃。一洞烟霞人迹少，六行槐柳鸟声高。星分夜彩寒侵帐，兰惹春香绿映袍。何事爱留诗客宿，满庭风雨竹萧骚。
一径寻村渡碧溪，稻花香泽水千畦。云中寺远磬难识，竹里巢深鸟易迷。紫菊乱开连井合，红榴初绽拂檐低。归来满把如渑酒，何用伤时叹凤兮。
却将憔悴入都门，自喜青霄足故人。万里有家留百越，十年无路到三秦。摧残不是当时貌，流落空馀旧日贫。多谢青云好知己，莫教归去重沾巾。
水满寒塘菊满篱，篱边无限彩禽飞。西园夜雨红樱熟，南亩清风白稻肥。草色自留闲客住，泉声如待主人归。九霄岐路忙于火，肯恋斜阳守钓矶。
朝朝沈醉引金船，不觉西风满树蝉。光景暗消银烛下，梦魂长寄玉轮边。因循每被时流诮，奋发须由国士怜。明月客肠何处断，绿槐风里独扬鞭。
雕阴无树水难流，雉堞连云古帝州。带雨晚驼鸣远戍，望乡孤客倚高楼。明妃去日花应笑，蔡琰归时鬓已秋。一曲单于暮烽起，扶苏城上月如钩。
十年身事各如萍，白首相逢泪满缨。老去不知花有态，乱来唯觉酒多情。贫疑陋巷春偏少，贵想豪家月最明。且对一尊开口笑，未衰应见泰阶平。
曾向桃源烂漫游，也同渔父泛仙舟。皆言洞里千株好，未胜庭前一树幽。带露似垂湘女泪，无言如伴息妫愁。五陵公子饶春恨，莫引香风上酒楼。
江南相送君山下，塞北相逢朔漠中。三楚故人皆是梦，十年陈事只如风。莫言身世他时异，且喜琴尊数日同。惆怅却愁明日别，马嘶山店雨蒙蒙。
满筵红蜡照香钿，一夜歌钟欲沸天。花里乱飞金错落，月中争认绣连干。尊前莫话诗三百，醉后宁辞酒十千。无那两三新进士，风流长得饮徒怜。
马嘶烟岸柳阴斜，东去关山路转赊。到处因循缘嗜酒，一生惆怅为判花。危时祗合身无著，白日那堪事有涯。正是灞陵春酬绿，仲宣何事独辞家。
却到樊川访旧游，夕阳衰草杜陵秋。应刘去后苔生阁，稽阮归来雪满头。能说乱离惟有燕，解偷闲暇不如鸥。千桑万海无人见，横笛一声空泪流。
辛勤曾寄玉峰前，一别云溪二十年。三径荒凉迷竹树，四邻凋谢变桑田。渼陂可是当时事，紫阁空馀旧日烟。多少乱离无处问，夕阳吟罢涕潸然。
汧水悠悠去似絣，远山如画翠眉横。僧寻野渡归吴岳，雁带斜阳入渭城。边静不收蕃帐马，地贫惟卖陇山鹦。牧童何处吹羌笛，一曲梅花出塞声。
默默无言恻恻悲，闲吟独傍菊花篱。只今已作经年别，此后如为几岁期。开箧每寻遗念物，倚楼空缀悼亡诗。夜来孤枕空肠断，窗月斜辉梦觉时。
六七年来春又秋，也同欢笑也同愁。才闻及第心先喜，试说求婚泪便流。几为妒来频敛黛，每思闲事不梳头。如今悔恨将何益，肠断千休与万休。
城边人倚夕阳楼，城上云凝万古愁。山色不知秦苑废，水声空傍汉宫流。李斯不向仓中悟，徐福应无物外游。莫怪楚吟偏断骨，野烟踪迹似东周。
绿杨城郭雨凄凄，过尽千轮与万蹄。送我独游三蜀路，羡君新上九霄梯。马惊门外山如活，花笑尊前客似泥。正是清和好时节，不堪离恨剑门西。
尝闻灼灼丽于花，云髻盘时未破瓜。桃脸曼长横绿水，玉肌香腻透红纱。多情不住神仙界，薄命曾嫌富贵家。流落锦江无处问，断魂飞作碧天霞。
比侬初到汉州城，郭邑楼台触目惊。松桂影中旌斾色，芰荷风里管弦声。人心不似经离乱，时运还应却太平。十日醉眠金雁驿，临岐无恨脸波横。
半掩朱门白日长，晚风轻堕落梅妆。不知芳草情何限，只怪游人思易伤。才见早春莺出谷，已惊新夏燕巢梁。相逢只赖如渑酒，一曲狂歌入醉乡。
前年同醉武陵亭，绝倒闲谭坐到明。也有绛唇歌白雪，更怜红袖夺金觥。秦云一散如春梦，楚市千烧作故城。今日皤然对芳草，不胜东望涕交横。
薄妆新著澹黄衣，对捧金炉侍醮迟。向月似矜倾国貌，倚风如唱步虚词。乍开檀炷疑闻语，试与云和必解吹。为报同人看来好，不禁秋露即离披。
天畔峨嵋簇簇青，楚云何处隔重扃。落花带雪埋芳草，春雨和风湿画屏。对酒莫辞冲暮角，望乡谁解倚南亭。惟君信我多惆怅，只愿陶陶不愿醒。
才喜新春已暮春，夕阳吟杀倚楼人。锦江风散霏霏雨，花市香飘漠漠尘。今日尚追巫峡梦，少年应遇洛川神。有时自患多情病，莫是生前宋玉身。
月华吐艳明烛烛，青楼妇唱𢭏衣曲。白袷丝光织鱼目，菱花绶带鸳鸯簇。临风缥缈叠秋雪，月下丁冬𢭏寒玉。楼兰欲寄在何乡，凭人与系征鸿足。
金管多情恨解携，一声歌罢客如泥。江亭系马绿杨短，野岸维舟春草齐。帝子梦魂烟水阔，谢公诗思碧云低。风前不用频挥手，我有家山白日西。
昔为童稚不知愁，竹马闲乘遶县游。曾为看花偷出郭，也因逃学暂登楼。招他邑客来还醉，儳得先生去始休。今日故人何处问，夕阳衰草尽荒丘。
御沟四面朱门宅，记得当时好弟兄。晓傍柳阴骑竹马，夜隈灯影弄先生。巡街趁蝶衣裳破，上屋探雏手脚轻。今日相逢俱老大，忧家忧国尽公卿。
激石悬流雪满湾，九龙潜处野云闲。欲行甘雨四天下，且隐澄潭一顷间。浪引浮槎依北岸，波分晚日见东山。垂髯傥遇穆王驾，阆苑周流应未还。
道院竹繁教略洗，鸣琴酌酒看扶疏。不图结实来双凤，且要长竿钓巨鱼。锦箨裁冠添散逸，玉芽修馔称清虚。有时记得三天事，自向琅玕节下书。
独凭朱槛亦凌晨，山色初明水色新。竹雾晓笼衔岭月，𬞟风暖送过江春。子城阴处犹残雪，衙鼓声前未有尘。三百年来庾楼上，曾经多少望乡人。
石上菖蒲节节灵，先生服食得长生。早知避世忧身老，近日登山觉步轻。黄鹤待传蓬岛信，丹书应换蘂宫名。他年控鲤升天去，庐岳逋民愿从行。
明时不敢卧烟霞，又见秦城换物华。残雪未销双凤阙，新春已发五侯家。甘贫祗拟长缄酒，忍病犹期强采花。故国别来桑柘尽，十年兵践海西艖。
黄牛来势泻巴川，叠日孤舟逐峡前。雷电夜惊猿落树，波涛愁恐客离船。盘涡逆入嵌空地，断壁高分缭绕天。多少人经过此去，一生魂梦怕潺湲。
纵意出山无远近，还如孤鹤在空虚。昔年亲种树皆老，此世相逢人自疏。野叶细苞深洞药，岩萝闲束古仙书。秪寻隐迹归何处，方说烟霞不定居。
穷荒始得静天骄，又说天兵拟渡辽。圣主尚嫌蕃界近，将军莫恨汉庭遥。草枯朔野春难发，冰结河源夏半销。惆怅临戎皆效国，岂无人似霍嫖姚。
承家拓定陇关西，勋贵名应上将齐。金库夜开龙甲冷，玉堂秋闭凤笙低。欢筵每恕娇娥醉，闲枥犹惊战马嘶。长怪鲁儒头枉白，不亲弓剑觅丹梯。
西北正传烽候急，灵州共喜信臣居。从军尽是清才去，属郡无非大将除。新地进图移汉界，古城遗碣见蕃书。山川不异江湖景，宾馆常闻食有鱼。
举家贫拾海边樵，来认仙宗在碧霄。丹穴虽无凡羽翼，灵椿还向细枝条。九衢马识他门少，十载身辞故国遥。愿与吾君作霖雨，且应平地活枯苗。
九仞墙边绝路岐，野才非合自求知。灵湫岂要鱼栖浪，仙桂那容鸟寄枝。纤草不销春气力，微尘还助岳形仪。从来为学投文镜，文镜如今更有谁。
牙香禁乐镇相携，日日君恩降紫泥。红药院深人半醉，绿杨门掩马频嘶。座中古物多仙意，壁上新诗有御题。别向庭芜寘吟石，不教宫妓踏成蹊。
上马乘秋欲建勋，飞弧夜阙出师频。若无紫塞烟尘事，谁识青楼歌舞人。战骨沙中金镞在，贺筵花畔玉蝉新。由来边卒皆如此，只是君门合杀身。
平生为有安邦术，便别秋曹最上阶。战舰却容儒客卧，公厅唯伴野僧斋。裁书榭迥冰胶笔，养药堂深藓惹鞋。直待门前见幢节，始应高惬圣君怀。
江头𫏐驻木兰船，渔父来夸太守贤。二邑旋添新户口，四营渐废旧戈鋋。笙歌不似经荒后，礼乐犹如未战前。昨日西亭从游骑，信旗风里说诗篇。
三衢正对福星时，喜得君侯妙抚绥。甲士散教耕垅亩，书生闲许从旌旗。条章最是贫家喜，禾黍仍防别郡饥。昨日中官说天意，即飞丹诏立新碑。
他人岂是称才术，才术须观力有馀。兵乱几年临剧邑，公清终日似闲居。床头怪石神仙画，箧里华笺将相书。更欲栖踪近彭泽，香炉峰下结茅庐。
假邑邀真邑命分，明庭元有至公存。每锄奸弊同荆棘，唯抚孤惸似子孙。折狱不曾偏下笔，灵襟长是大开门。新衔便合兼朱绂，应待苍生更举论。
仙都高处掩柴扉，人世闻名见者稀。诗逸不拘凡对属，易穷皆达圣玄微。偶携童穉离青嶂，便被君侯换白衣。任醉宾筵莫深隐，绮罗丝竹胜渔矶。
迹熟荀家见弟兄，九霄同与指前程。吹嘘渐觉馨香出，梦寐长疑羽翼生。住僻骅骝皆识路，来频鹦鹉亦知名。登龙不敢怀他愿，祗望为霖致太平。
十五年看帝里春，一枝头白未酬身。自闻离乱开公道，渐数孤平少屈人。劣马再寻商岭路，扁舟重寄越溪滨。省郎门似龙门峻，应借风雷变涸鳞。
飘然野客才无取，多谢君侯独见知。竹叶樽前教驻乐，桃花纸上待君诗。香迷蛱蝶投红烛，舞拂蒹葭倚翠帷。明发别愁何处去，片帆天际酒醒时。
十载声沈觉自非，贱身元合衣荷衣。岂能得路陪先达，却拟还家望少微。战马到秋长泪落，伤禽无夜不魂飞。平生祗学穿杨箭，更向何门是见机。
十载长安迹未安，杏花还是看人看。名从近事方知险，诗到穷玄更觉难。世薄不惭云路晚，家贫唯怯草堂寒。如何直道为身累，坐月眠霜思枉干。
华阳洞里持真经，心嫌来客风尘腥。惟餐白石过白日，拟骑青竹上青冥。翔螭岂作汉武驾，神娥徒降燕昭庭。长生不必论贵贱，却是幽人骨主灵。
百战功成翻爱静，侯门渐欲似仙家。墙头雨细垂纤草，水面风回聚落花。井放辘轳闲侵酒，笼开鹦鹉报煎茶。几人图在凌烟阁，曾不交锋向塞沙。
北地花开南地风，寄根还与客心同。群芳尽怯千般态，几醉能消一番红。举世秪将华胜实，真禅元喻色为空。近年明主思王道，不许新栽满六宫。
四方骚动一州安，夜列樽罍伴客懽。觱栗调高山阁迥，虾蟆更促海声寒。屏间佩响藏歌妓，幕外刀光立从官。沈醉不愁归棹远，晚风吹上子陵滩。
结茅幽寂近禅林，霁景烟光著柳阴。千嶂华山云外秀，万重乡思望中深。老嫌白发还偷镊，贫对春风亦强吟。花畔水边人不会，腾腾闲步一披襟。
两篇佳句敌琼瑰，怜我三清道路开。荆璞献多还得售，桂堂恩在敢轻回。花繁不怕寻香客，榜到应倾贺喜杯。知尔苦心功业就，早携长策出山来。
乡名文秀里光贤，别向钧台造化权。阀阅便因今日贵，德音兼与后人传。自从受赐身无力，向未酬恩骨肯镌。归阙路遥心更切，不嫌扶病倚旌旃。
萧萧风雨建阳溪，溪畔维舟访亚齐。一轴新诗剑潭北，十年旧识华山西。吟魂惜向江村老，空性元知世路迷。应笑乘轺青琐客，此时无暇听猿啼。
一溪拖碧遶崔嵬，瓶钵偏宜向此隈。农罢树阴黄犊卧，斋时山下白衣来。松多往日门人种，路是前朝释子开。三卷贝多金粟语，可能心炼得成灰。
江花岸草晚萋萋，公子王孙思合迷。无主园林饶采伐，忘情鸥鸟恣高低。长江月上鱼翻鬣，荒圃人稀獭印蹄。何事斜阳再回首，休愁离别岘山西。
龙墀班听漏声长，竹帛昭勋扑御香。鸣佩洞庭辞帝主，登车故里册闽王。一千年改江山瑞，十万军蒙雨露光。吟寄短篇追往事，留文功业不寻常。
九重宣旨下丹墀，面对天颜赐锦衣。中使擎来三殿晓，宝箱开处五云飞。德音耳聆君恩重，金印腰悬已力微。更待临轩陈鼓吹，星轺便指故乡归。
泥缄紫诰御恩光，信马嘶风出洛阳。此去愿言归梓里，预凭魂梦展维桑。客程回首瞻文陛，驿路乘轺忆故乡。指日还家堪自重，恩荣昼锦贺封王。
微宦淹留鬓已斑，此心长忆旧林泉。不因列土封千乘，争得衔恩拜二天。云断自宜乡树出，月高犹伴客心悬。夜来梦到南台上，遍看江山胜往年。
登庸楼上方停乐，新市堤边又举杯。正是离情伤远别，忽闻台旨许重来。此时暂与交亲好，今日还将简册回。争得长房犹在世，缩教地近钓鱼台。
力学烧丹二十年，辛勤方得遇真仙。便随羽客归三岛，旋听霓裳适九天。得路自能酬造化，立身何必恋林泉。予家药鼎分明在，好把仙方次第传。
蓬莱宫阙晓光匀，红案舁麻降紫宸。鸾奏八音谐律吕，凤衔五色显丝纶。萧何相印钧衡重，韩信斋坛雨露新。得侍丹墀官异宠，此身何幸沐恩频。
汉皋亭畔起西风，半挂征帆立向东。久客自怜归路近，筭程不怕酒觞空。参差雁阵天初碧，零落渔家蓼欲红。一片归心随去櫂，愿言指日拜文翁。
淋淋霎霎结秋霖，欲使秦城叹陆沈。晓势遮回朝客马，夜声滴破旅人心。青苔重叠封颜巷，白发萧疏引越吟。不有惠连同此景，江南归思几般深。
为君惆怅惜离京，年少无人有屈名。积雪未开移发日，鸣蝉初急说来程。楚天去路过飞雁，灞岸归尘触锁城。又得新诗几章别，烟村竹迳海涛声。
谁不相逢话息机，九重城里自依依。蓬莱水浅有人说，商洛山高无客归。数只珍禽寒月在，千株古木热时稀。西窗昨夜鸣蛩尽，知梦芝翁起扣扉。
千里楚江新雨晴，同征肯恨迹如萍。孤舟泊处联诗句，八月中旬宿洞庭。为客早悲烟草绿，移家晚失岳峰青。今来无计相从去，归日汀洲乞画屏。
匹马萧萧去不前，平芜千里见穷边。关山色死秋深日，鼓角声沈霜重天。荒骨或衔残铁露，惊风时掠暮沙旋。陇头冤气无归处，化作阴云飞杳然。
去违知己住违亲，欲发羸蹄进退频。万里家山归养志，数年门馆受恩身。莺声历历秦城晓，柳色依依灞水春。明日蓝田关外路，连天风雨一行人。
秋风昨夜落芙蕖，一片离心到外区。南海浪高书堕水，北州城破客降胡。玉窗挑凤佳人老，绮陌啼莺碧树枯。岭上青风陇头月，时通魂梦出来无。
事事朝朝委一尊，自知无复解趋奔。试期交后犹为客，公道开时敢说冤。穷巷住来经积雨，故山归去见荒村。举头尽到断肠处，何必秋风江上猿。
寸心杳与马蹄随，如蜕形容在锦帷。江上月明船发后，花间日暮信回时。五陵夜作酬恩计，四塞秋为破虏期。待到乘轺入门处，泪珠流尽玉颜衰。
未吃金丹看十洲，乃将身世作仇雠。羁游数地值兵乱，宿在孤城闻雨秋。东越云山却思隐，西秦霜霰苦频留。他人折尽月中桂，惆怅当年江上鸥。
已喜相逢又怨嗟，十年飘泊在京华。大朝多事还停举，故国经荒未有家。鸟带夕阳投远树，人冲腊雪往边沙。梦魂空系潇湘岸，烟水茫茫芦苇花。
天际双山压海𣸣，天漫绝顶海漫根。时闻雷雨惊樵客，长有龙蛇护洞门。泉石暮含朱槿书，烟霞冬闭木绵温。林间学道如容我，今便辞他宠辱喧。
有人曾见洞中仙，才到人间便越年。金鼎药成龙入海，玉函书发鹤归天。楼开石脉千寻直，山拆鳌鳞一半膻。谁到月明朝礼处，翠岩深锁荔枝烟。
八都词客漫喧然，谁解飞扬诰誓间。五色彩毫裁凤诏，九重天子豁龙颜。巴山月在趋朝去，锦水烟生入合还。谋及中兴多少事，莫愁明月不收关。
却搜文学起吾唐，暂失都城亦未妨。锦里幸为丹凤阙，幕宾徴出紫微郎。来时走马随中使，到日援毫定外方。若以掌言看谏猎，相如从此病辉光。
贾谊才承宣室召，左思唯预秘书流。赋家达者无过此，翰苑今朝是独游。立被御炉烟气逼，吟经栈阁雨声秋。内人未识江淹笔，竟问当时不早求。
云梦江头见故城，人间四十载垂名。马蹄践处东风急，鸡舌销时北阙惊。岳客出来寻古剑，野猿相聚叫孤茔。腾身飞上凤凰阁，惆怅终乖吾党情。
锦帐先生作牧州，干戈缺后见荒丘。兼无姓贾儿童在，空有还珠烟水流。江句行人吟刻石，月肠是处象登楼。旅魂频此归来否，千载云山属一游。
一从门馆遍投文，旋忝恩知骤出群。不道鹤鸡殊羽翼，许依龙虎借风云。命奇未便乘东律，言重终期雪北军。欲逐飘蓬向岐路，数宵垂泪恋清芬。
楚岸花晴塞柳衰，年年南北去来期。江城日暮见飞处，旅馆月明闻过时。万里风霜休更恨，满川烟草且须疑。洞庭云水潇湘雨，好把寒更一一知。
子虚词赋动君王，谁不期君入对敭。莫恋兔园留看雪，已乘骢马合凌霜。路归天上行方别，道在人间久便香。应念都城旧吟客，十年踪迹委沧浪。
一年年课数千言，口祝心祠挈出门。孤进难时谁肯荐，主司通处不须论。频秋入自边城雪，昨日听来岭树猿。若有水田过十亩，早应归去狄江村。
重叠愁肠只自知，苦于吞蘖乱于丝。一船风雨分襟处，千里烟波回首时。故国田园经战后，穷荒日月逼秋期。鸣蝉似会悠扬意，陌上声声怨柳衰。
夫差宫苑悉苍苔，携客朝游夜未回。冢上题诗苏小见，江头酹酒伍员来。秋风急处烟花落，明月中时水寺开。千载三吴有高迹，虎丘山翠益崔嵬。
雪貌潜凋雪发生，故园魂断弟兼兄。十年除夜在孤馆，万里一身求大名。空有新诗高华岳，已无丹恳出秦城。侯门莫问曾游处，槐柳影中肝胆倾。
吾唐取士最堪夸，仙榜标名出曙霞。白马嘶风三十辔，朱门秉烛一千家。郄诜联臂升天路，宣圣飞章奏日华。岁岁人人来不得，曲江烟水杏园花。
帝尧城里日衔杯，每倚嵇康到玉颓。桂苑五更听榜后，蓬山二月看花开。垂名入甲成龙去，列姓如丁作鹤来。同戴大恩何处报，永言交道契陈雷。
野堂如雪草如茵，光武城边一水滨。越客归遥春有雨，杜鹃啼苦夜无人。东堂岁去衔杯懒，南浦期来落泪频。莫道还家不惆怅，苏秦羁旅长卿贫。
乡书一忝荐延恩，二纪三朝泣省门。虽忝立名经圣鉴，敢期兴咏叠嘉言。莫论蟾月无梯接，大底龙津有浪翻。今日朝廷推草泽，伫君承诏出云根。
半因同醉杏花园，尘忝鸿𬬻与铸颜。已脱素衣酬素发，敢持青桂爱青山。虽知珠树悬天上，终赖银河接世间。毕使海涯能拔宅，三秦二十四畿寰。
已表隋珠各自携，更从琼殿立丹梯。九华灯作三条烛，万乘君悬四首题。灵凤敢期翻雪羽，洞箫应或讽金闺。明朝莫惜场场醉，青桂新香有紫泥。
六曹三省列簪裾，丹诏宣来试士初。不是玉皇疑羽客，要教金榜带天书。词臣假寐题黄绢，宫女敲铜奏子虚。御目四篇酬九百，敢从灯下略踌躇。
千年二相未全夸，犹阙闽城贺降麻。何必锦衣须太守，别无莲幕胜王家。醴泉涌处休论水，黄菊开时独是花。九级燕金满尊酒，却愁随诏谒承华。
已免蹉跎负岁华，敢辞霜鬓雪呈花。名从两榜考升第，官自三台追起家。疋马有期归辇毂，故山无计恋桑麻。莫言蓬阁从容久，披处终知金在砂。
从汉至唐分五州，谁为将相作诸侯。闽江似镜正堪恋，秦客如蓬难久留。匹马忍辞藩屏去，小才宁副庙堂求。今朝拜别幡幢下，双泪如珠滴不休。
休向中兴雪至冤，钱塘江上看涛翻。三征不起时贤议，九转终成道者言。绿酒千杯肠已烂，新诗数首骨犹存。瑶蟾若使知人事，仙桂应遭蠹却根。
数年分散秦吴隔，暂泊官船浦柳中。新草军书名更重，久辞山迳业应空。渡头潮落将行客，天际风高未宿鸿。此日相逢魂合断，赖君身事渐飞冲。
寥寥深巷客中居，况值穷秋百事疏。孤枕忆山千里外，破窗闻雨五更初。经年荒草侵幽迳，几树西风锁弊庐。长系寸心归未得，起挑残烛独踌躇。
旌旗日日展东风，云稼连山雪刃空。剖竹已知垂凤食，摘珠何必到龙宫。谏垣虚位期飞步，翰苑含毫待纪公。谁谓唐城诸父老，今时得见蜀文翁。
今年春已到京华，天与吾曹雪怨嗟。甲乙中时公道复，朝廷看处主司夸。飞离海浪从烧尾，咽却金丹定易牙。不是驾前偏落羽，锦城争得杏园花。
长说愁吟逆旅中，一庭深雪一窗风。眼前道路无心觅，象外烟霞有句通。几度相留侵鼓散，频闻会宿著僧同。高情未以干时废，属和因知兴不穷。
溪上家家礼乐新，始知为政异常伦。若非似水清无底，争得如冰凛拂人。月狖声和琴调咽，烟村景接柳条春。宦游兼得逍遥趣，休忆三吴旧钓津。
才年七岁便从师，犹说辞家学佛迟。新𣃁松萝还不住，爱寻云水拟何之。孤溪雪满维舟夜，叠嶂猿啼过寺时。鸟道泷湫悉行后，岂将翻译负心期。
庭罗衙吏眼看山，真恐风流是谪仙。垂柳五株春娅姹，鸣琴一弄水潺湲。援毫断狱登殊考，驻乐题诗得出联。莫起陶潜折腰叹，才高位下始称贤。
多少欢娱簇眼前，浔阳江上夜开筵。数枝红蜡啼香泪，两面青娥拆瑞莲。清管彻时斟玉醑，碧筹回处掷金船。因知往岁楼中月，占得风流是偶然。
羽衣零落帽欹斜，不自孤峰即海沙。曾为蜀山成寓迹，又因湘水拟营家。鸣琴坐见燕鸿没，曳履吟忘野迳赊。更爱扁舟宿寒夜，独听风雨过芦花。
纷纷墨敕除官日，处处红旗打贼时。竿底得璜犹未用，梦中吞鸟拟何为。损生莫若攀丹桂，免俗无过咏紫芝。两岸芦花一江水，依前且把钓鱼丝。
犹自莓苔马迹重，石嵌泉冷懒移峰。空垂凤食檐前竹，漫拔龙形涧底松。隔岸青山秋见寺，半床明月夜闻钟。谁能惆怅磻溪事，今古悠悠不再逢。
一壶浊酒百家诗，住此园林守选期。深院月凉留客夜，古杉风细似泉时。尝频异茗尘心净，议罢名山竹影移。明日绿苔浑扫后，石庭吟坐复容谁。
十问九通离义床，今时登第信非常。亦从南院看新榜，旋束春关归故乡。水到吴门方见海，树侵闽岭渐无霜。知君已塞平生愿，日与交亲醉几场。
未老先为百病仍，醉杯无计接宾朋。免遭拽盏郎君谑，还被簪花录事憎。丝管合时思索马，池塘晴后独留僧。何因浇得离肠烂，南浦东门恨不胜。
树色川光入暮秋，使车西发不胜愁。璧连标格惊分散，雪课篇章互唱酬。魏阙别当飞羽翼，燕台独且占风流。满园歌管凉宵月，此后相思几上楼。
五羊城下驻行车，此事如今八载馀。燕颔已知飞食肉，龙门犹自退为鱼。红楼入夜笙歌合，白社惊秋草木疏。西望清光寄消息，万重烟水一封书。
阖闾城外越江头，两地烟涛一叶舟。到日荆枝应便茂，别时珠泪不须流。迎欢酒醒山当枕，咏古诗成月在楼。明日尊前若相问，为言今访赤松游。
长生犹自重无生，言让仙祠佛寺成。碑折谁忘康乐制，山灵表得远公名。松形入汉藤萝短，僧语离经耳目清。莫怪迟迟不归去，童年已梦遶林行。
渥洼步数太阿姿，争遣王侯不奉知。花作城池入官处，锦随刀尺少年时。两衙断狱兼留客，三考论功合树碑。须信隔帘看刺史，锦章朱绂已葳蕤。
虽言嵩岳秀崔嵬，少降连枝命世才。南史两荣唯百揆，东闽双拜有三台。二天在顶家家咏，丹凤衔书岁岁来。虚说古贤龙虎盛，谁攀荆树上金台。
越城吴国结良姻，交发芙蓉幕内宾。自顾幽沈槐省迹，得陪清显谏垣臣。分题晓并兰舟远，对坐宵听月狖频。更爱延平津上过，一双神剑是龙鳞。
河阳城里谢城中，入曳长裾出佩铜。燕国金台无别客，陶家柳下有清风。数踪篆隶书新得，一灶屯蒙火细红。时说三吴欲归处，绿波洲渚紫蒲藂。
北府迎尘南郡来，莫将芳意更迟回。虽言天上光阴别，且被人间更漏催。烟树迥垂连蒂杏，彩童交捧合欢杯。吹箫不是神仙曲，争引秦娥下凤台。
每忆家山即涕零，定须归老旧云扃。银河水到人间浊，丹桂枝垂月里馨。霜雪不飞无翠竹，鲸鲵犹在有青萍。三千九万平生事，却恨南华说北溟。
谁到双溪溪岸傍，与招魂魄上苍苍。世间无树胜青桂，陇上有花唯白杨。秦苑火然新赋在，越城山秀故居荒。如何万古雕龙手，独是相如识汉皇。
东堂第一领春风，时怪关西小骥慵。华表柱头还有鹤，华歆名下别无龙。君恩凤阁含毫数，诗景珠宫列肆供。今日江南驻舟处，莫言归计为云峰。
神仙簿上愧非夫，诏作疑丹两入炉。诗里几曾吟芍药，花中方得见菖蒲。阳春唱后应无曲，明月圆来别是珠。莫下蓬山不回首，东风犹待重抟扶。
石门南面泪浪浪，自此东西失帝乡。昆璞要疑方卓绝，大鹏须息始开张。已归天上趋双阙，忽喜人间捧八行。莫道秋霜不滋物，菊花还借后时黄。
滕王阁下昔相逢，此地今难访所从。唯爱金笼贮鹦鹉，谁论铁柱锁蛟龙。荆榛翠是钱神染，河岳期须国士锺。一箸鲈鱼千古美，后人终少继前踪。
支颐默省旧林泉，石径茅堂到目前。衰碧鸣蛩莎有露，浓阴歇鹿竹无烟。水从井底通沧海，山在窗中倚远天。何事苍髯不归去，燕昭台上一年年。
塞门关外日光微，角怨单于雁驻飞。冲水路从冰解断，逾城人到月明归。燕山腊雪销金甲，秦苑秋风脆锦衣。欲吊昭君倍惆怅，汉家甥舅竟相违。
往日江村今物华，一回登览一悲嗟。故人殁后城头月，新鸟啼来垅上花。卖剑钱销知绝俗，闻蝉诗苦即思家。谢公古郡青山在，三尺孤坟扑海沙。
听尽莺声出雍州，秦吴烟月十经秋。龙门在地从人上，郎省连天须鹤游。休恋一台惟妙绝，已经三字入精求。当年甲乙皆华显，应念槐宫今雪头。
唐城接轸赴秦川，忧合懽离骤十年。龙颔摘珠同泳海，凤衔辉翰别升天。八行真迹虽收拾，四户高扃奈隔悬。能使丘门终始雪，莫教华发独潸然。
灞陵桥外驻征辕，此一分飞十六年。豸角戴时垂素发，鸡香含处隔青天。绮园难贮林栖意，班马须持笔削权。可忘自初相识地，秋风明月客鄜延。
谁言吾党命多奇，荣美如君历数稀。衣锦还乡翻是客，回车谒帝却为归。凤旋北阙虚丹穴，星复南宫逼紫微。已分十旬无急诏，天涯相送只沾衣。
面蒙君赐自龙墀，谁是还乡一袭衣。三品易悬鳞鬣赫，八丝展起彩章飞。敻为胜事垂千古，题作新诗启七微。严助买臣精魄在，定应羞著昔年归。
抟将盛事更无馀，还向桥边看旧书。东越独推生竹箭，北溟喜足贮鲲鱼。两回谁解归华表，午夜兼能荐子虚。须把头冠弹尽日，怜君不与故人疏。
朱旗引入昔茆堂，半日从容尽日忙。驷马宝车行锡礼，金章紫绶带天香。山从南国添烟翠，龙起东溟认夜光。定恐故园留不住，竹风松韵漫凄锵。
人指南台山与川，大惊喜气异当年。花迎金册非时拆，月对琼杯此夜圆。我爱藏冰从夏结，君怜修竹到冬鲜。殷勤更抱鸣琴抚，为忆秦儿识断弦。
六窠只佩诸侯印，争比从天拥册归。一轴郢人歌处雪，两重朱氏著来衣。闽山秀已锺君尽，洛水波应溅我稀。明日陪尘迎驷马，定淮斋沐看光辉。
乡名里号一朝新，乃觉台恩重万钧。建水闽山无故事，长卿严助是前身。清泉引入旁添润，嘉树移来别带春。莫凭栏干剩留驻，内庭虚位待才臣。
虽言闽越系生贤，谁是还家宠自天。山简愧兼诸郡命，郑玄惭秉六经权。鸟行去没孤烟树，渔唱还从碧岛川。休说迟回未能去，夜来新梦禁中泉。
君王面赐紫还乡，金紫中推是甲裳。华构便将垂美号，故山重更发清光。水澄此日兰宫镜，树忆当年柏署霜。珍重朱栏兼翠拱，来来皆自读书堂。
含鸡假豸喜同游，野外嘶风并紫骝。松竹回寻青障寺，姓名题向白云楼。泉源出石清消暑，僧语离经妙破愁。争奈爱山尤恋阙，古来能有几人休。
唐设高科表用文，吾曹谁作谏垣臣。甄山秀气旷千古，凤阙华恩锺二人。起草便论天上事，如君不是世间身。龙头龙尾前年梦，今日须怜应若神。
万里无云镜九州，最团圆夜是中秋。满衣冰彩拂不落，遍地水光凝欲流。华岳影寒清露掌，海门风急白潮头。因君照我丹心事，减得愁人一夕愁。
辟开公道选时英，神镜高悬鉴百灵。混沌分来融间气，欃枪灭处炫文星。烛然兰省三条白，山束龙门万仞青。圣教中兴周礼在，不劳干羽舞明庭。
嗣册储皇帝命行，万方臣妾跃欢声。鸾旃再立星辰正，雉扇双开日月明。自有汉元争翊戴，不劳商皓定欹倾。春宫保傅皆周召，致主何忧不太平。
西溪水色净于苔，画鹢横风绛帐开。弦管旋飘蓬岛去，公卿皆是蘂宫来。金鳞掷浪钱翻荇，玉爵黏香雪泛梅。三榜生徒逾七十，岂期龙坂纳非才。
甲门才子鼎科人，拂地蓝衫榜下新。脱俗文章笑鹦鹉，凌云头角压麒麟。金壶藉草溪亭晚，玉勒穿花野寺春。多愧受恩同阙里，不嫌师僻与颜贫。
战国从今却尚文，品流才子作将军。画船清宴蛮溪雨，粉阁闲吟瘴峤云。暴客卸戈归惠政，史官调笔待儒勋。汉仪一化南人后，牧马无因更夜闻。
万卷图书千户贵，十洲烟景四时和。花心露洗猩猩血，水面风披瑟瑟罗。庄叟静眠清梦永，客儿芳意小诗多。天麟不触人间网，拟把公卿换得么。
诗中日月酒中仙，平地雄飞上九天。身谪蓬莱金籍外，宝装方丈玉堂前。虎靴醉索将军脱，鸿笔悲无令子传。十字遗碑三尺墓，只应吟客吊秋烟。
丹觜如簧翠羽轻，随人呼物旋知名。金笼夜黯山西梦，玉枕晓憎帘外声。才子爱奇吟不足，美人怜尔绣初成。应缘是我邯郸客，相顾咬咬别有情。
地角天涯倍苦辛，十年铅椠未酬身。朱门泣别同鲛客，紫塞旅游随雁臣。汉将出师冲晓雪，胡儿奔马扑征尘。行行独止干戈域，毳帐望谁为主人。
水国由来称道情，野人经此顿神清。一篷秋雨睡初起，半砚冷云吟未成。青笠渔儿筒钓没，蒨衣菱女画桡轻。冰绡写上江南景，寄与金銮马长卿。
丛篁萧瑟拂清阴，贵地栽成碧玉林。尽待花开添凤食，可怜风击状龙吟。钿竿离立霜文静，锦箨飘零粉节深。何事子猷偏寄赏，此君心似古人心。
先生文价沸三吴，白雪千编酒一壶。吟去星辰笔下动，醉来嵩华眼中无。峭如谢桧虬蟠活，清似缑山凤路孤。身后独遗封禅草，何人寻得佐鸿图。
莼鲈方美别吴江，笔阵诗魔两未降。山势北蟠龙偃蹇，泉声东漱玉琤𪻐。古陂狐兔穿蛮冢，破寺荆榛拥佛幢。信马冷吟迷路处，隔溪烟雨吠村厖。
迟开都为让群芳，贵地栽成对玉堂。红艳袅烟疑欲语，素华映月只闻香。翦裁偏得东风意，淡薄似矜西子妆。雅称花中为首冠，年年长占断春光。
舜轨尧文混九垓，明堂宏构集良材。江边云卧如龙稳，天外泥书遣鹤来。五夜药苗滋沆瀣，四时花影荫莓苔。草玄门似山中静，不是公卿到不开。
魂梦飘零落叶洲，北辕南柁几时休。月中青桂渐看老，星畔白榆还报秋。鹤禁有知须强进，稽峰无事莫相留。吴花越柳饶君醉，直待功成始举头。
暂随蒲帛谒金銮，萧洒风仪傲汉官。天马难将朱索绊，海鳌宁觉碧涛宽。松坛月作尊前伴，竹箧书为教外欢。神鼎已乾龙虎伏，一条真气出云端。
绿沈枪利雪峰尖，犀甲军装称紫髯。威慑万人长凛凛，礼延群客每谦谦。阵前战马黄金勒，架上兵书白玉签。不为已为儒弟子，好依门下学韬钤。
陶公焦思念生灵，变旱为丰合杳冥。雷劈老松疑虎怒，雨冲阴洞觉龙腥。万畦香稻蓬葱绿，九朵奇峰扑亚青。吟贺西成饶旅兴，散丝飞洒满长亭。
神珠无颣玉无瑕，七叶簪貂汉相家。阵面奔星破犀象，笔头飞电跃龙蛇。绛帏夜坐穷三史，红斾春行到九华。只怕池人留不住，别迁征镇拥高牙。
出山三见月如眉，蝶梦终宵遶戟枝。旅客思归鸿去日，贤侯行化子来时。郡楼遐想刘琨啸，相合方窥谢傅棋。按部况闻秋稼熟，马前迎拜羡幷儿。
日下飞声彻不毛，酒醒时得广离骚。先生鬓为吟诗白，上相心因治国劳。千乘信回鱼榼重，九华秋迥凤巢高。强酬小谢重阳句，沙恨无金尽日淘。
一战平畴五字劳，昼归乡去锦为袍。大鹏出海翎犹湿，骏马辞天气正豪。九子旧山增秀绝，二南新格变风骚。由来稽古符公道，平地丹梯甲乙高。
十二琼楼鏁翠微，暮霞遗却六铢衣。桐枯丹穴凤何去，天在鼎湖龙不归。帘影罢添新翡翠，露华犹湿旧珠玑。君王魂断骊山路，且向蓬瀛伴贵妃。
肠断将军改葬归，锦囊香在忆当时。年来却恨相思树，春至不生连理枝。雪女冢头瑶草合，贵妃池里玉莲衰。霓裳旧曲飞霜殿，梦破魂惊绝后期。
天皇攘袂敕神龙，雨我公田兆岁丰。几日淋漓侵暮角，数宵滂沛彻晨钟。细如春雾笼平野，猛似秋风击古松。门下十年耕稼者，坐来偏忆翠微峰。
飞书一幅锦文回，恨写深情寄雁来。机上月残香阁掩，树梢烟澹绿窗开。霏霏雨罢歌终曲，漠漠云深酒满杯。归日几人行问卜，徽音想望倚高台。
轻帆数点千峰碧，水接云山四望遥。晴日海霞红霭霭，晓天江树绿迢迢。清波石眼泉当槛，小迳松门寺对桥。明月钓舟渔浦远，倾山雪浪暗随潮。
不把渔竿不灌园，策筇吟遶绿芜村。得争野老眠云乐，倍感闽王与善恩。鸟趁竹风穿静户，鱼吹烟浪喷晴轩。何人买我安贫趣，百万黄金未可论。
古往今来恨莫穷，不如沈醉卧春风。雀儿无角长穿屋，鹦鹉能言却入笼。柳惠岂嫌居下位，朱云直去指三公。闲思郭令长安宅，草没匡墙旧事空。
十里烟笼一径分，故人迢遰久离群。白云明月皆由我，碧水青山忽赠君。浮世宦名浑似梦，半生勤苦谩为文。北邙坡上青松下，尽是锵金佩玉坟。
巧者多为拙者资，良筹第一在乘时。市门逐利终身饱，谷口躬耕尽日饥。琼玖鬻来燕石贵，蓬蒿芳处楚兰衰。高皇冷笑重瞳客，盖世拔山何所为。
润屋丰家莫妄求，眼看多是与身雠。百禽罗得皆黄口，四皓山居始白头。玉烁火光争肯变，草芳崎岸不曾秋。朱门粉署何由到，空寄新诗谢列侯。
鹤性松心合在山，五侯门馆怯趋攀。三年卧病不能免，一日受恩方得还。明月送人沿驿路，白云随马入柴关。笑他范蠡贪婪甚，相罢金多始退闲。
闭却闲门卧小窗，更何人与疗膏肓。一生有酒唯知醉，四大无根可预量。骨冷欲针先觉痛，肉顽频炙不成疮。漳滨伏枕文园渴，盗跖纵横似虎狼。
闭户开窗寝又兴，三更时节也如冰。长闲便是忘机者，不出真如过夏僧。环堵岂惭蜗作舍，布衣宁假鹤为翎。蔷薇花尽薰风起，绿叶空随满架藤。
点蜡烧银却胜栽，九华红艳吐玫瑰。独含冬夜寒光拆，不傍春风暖处开。难见只因能送喜，莫挑唯恐堕成灰。贪膏附热多相误，为报飞蛾罢拂来。
韦蒙屈指许非才，三载长安共酒杯。欲别未攀杨柳赠，相留拟待牡丹开。寒随御水波光散，暖逐衡阳雁影来。他日因书问衰飒，东溪须访子陵台。
愁花变出白髭须，半世辛勤一事无。道在或期君梦想，贫来争奈鬼揶揄。马卿自愧长婴疾，颜子谁怜不是愚。借取秦宫台上镜，为时开照汉妖狐。
岁闰堪怜历候迟，出门惟与野云期。惊鱼掷上绿荷芰，栖鸟啄馀红荔枝。末路可能长薄命，修途应合有良时。市头相者休相戏，蹙膝先生半自知。
八角红亭荫绿池，一朝青草盖遗基。蔷薇藤老开花浅，翡翠巢空落羽奇。春榜几深门下客，乐章多取集中诗。平生德义人间诵，身后何劳更立碑。
门巷萧条引涕洟，遗孤三岁著麻衣。绿杨树老垂丝短，翠竹林荒著笋稀。结社僧因秋朔吊，买书船近葬时归。平生欲献匡君策，抱病犹言未息机。
绿树垂枝荫四邻，春风还似旧时春。年年燕是雕梁主，处处花随落月尘。七贵竟为长逝客，五侯寻作不归人。秋槐影薄蝉声尽，休谓龙门待化鳞。
左右澄漪小槛前，直堤高筑古平川。十分春水双檐影，一片秋空两月悬。前岸好山摇细浪，夹门嘉树合晴烟。坐来暗起江湖思，速问溪翁买钓船。
北园干叶旋空枝，兰蕙还将众草衰。笼鸟上天犹有待，病龙兴雨岂无期。身闲不厌频来客，年老偏怜最小儿。生事罢求名与利，一窗书策是年支。
难求珍箑过炎天，远就金貂乞月圆。直在引风欹角枕，且图遮日上渔船。但令织取无花簟，不用挑为饮露蝉。莫道如今时较晚，也应留得到明年。
齿发那能敌岁华，早知休去避尘沙。鬼神只阚高明里，倚伏不干栖隐家。陶景岂全轻组绶，留侯非独爱烟霞。赠君吉语堪铭座，看取朝开暮落花。
忆得当年接善邻，苦将闲事强夫君。鬬开碧沼分明月，各领青山占白云。近日药方多缮写，旧来诗草半烧焚。金门几欲言西上，惆怅关河正用军。
将名将利已无缘，深隐清溪拟学仙。绝却腥膻胜服药，断除杯酒合延年。蜗牛壳漏宁同舍，榆荚花开不是钱。鸾鹤久从笼槛闭，春风却放纸为鸢。
酒醒欲得适闲情，骑马那胜策杖行。天暖天寒三月暮，溪南溪北两村名。沙澄浅水鱼知钓，花落平田鹤见耕。望断长安故交远，来书未说九河清。
梦断纱窗半夜雷，别君花落又花开。渔阳路远书难寄，衡岳山高月不来。玄燕有情穿绣户，灵龟无应祝金杯。人生若得长相对，萤火生烟草化灰。
人事飘如一炷烟，且须求佛与求仙。丰年甲子春无雨，良夜庚申夏足眠。颜氏岂嫌瓢里饮，孟光非取镜中妍。平生生计何为者，三迳苍苔十亩田。
休说人间有陆沈，一樽闲待月明斟。时来不怕沧溟阔，道大却忧潢潦深。白首钓鱼应是分，青云干禄已无心。梓桐赋罢相如隐，谁为君前永夜吟。
嘉运良时两阻修，钓竿蓑笠乐林丘。家无寸帛浑闲事，身似浮云且自由。庭际鸟啼花旋落，潭心月在水空流。晨炊一箸红银粒，忆著长安索米秋。
绿鬓先生自出林，孟光同乐野云深。躬耕为食古人操，非织不衣贤者心。眼众岂能分瑞璧，舌多须信烁良金。君看黄阁南迁客，一过泷州绝好音。
骄侈阽危俭素牢，镜中形影岂能逃。石家恃富身还灭，颜子非贫道不遭。蝙蝠亦能知日月，鸾凤那肯啄腥臊。古今人事惟堪醉，好脱霜裘换绿醪。
龙蛰蛇蟠却待伸，和光何惜且同尘。伍员岂是吹箫者，冀缺非同执耒人。神剑触星当变化，良金成器在陶钧。穰侯休忌关东客，张禄先生竟相秦。
休说雄才间代生，到头难与运相争。时通有诏征枚乘，世乱无人荐祢衡。逐日莫矜驽马步，司晨谁要牝鸡鸣。中林且作烟霞侣，尘满关河未可行。
逐臭苍蝇岂有为，清蝉吟露最高奇。多藏苟得何名富，饱食嗟来未胜饥。穷寂不妨延寿考，贪狂总待算毫厘。首阳山翠千年在，好奠冰壶吊伯夷。
看遍花无胜此花，翦云披雪蘸丹砂。开当青律二三月，破却长安千万家。天纵秾华刳鄙吝，春教妖艳毒豪奢。不随寒令同时放，倍种双松与辟邪。
万万花中第一流，浅霞轻染嫩银瓯。能狂绮陌千金子，也惑朱门万户侯。朝日照开携酒看，暮风吹落遶栏收。诗书满架尘埃扑，尽日无人略举头。
流苏凝作瑞华精，仙阁开时丽日晴。霜月冷销银烛焰，宝瓯圆印彩云英。娇含嫩脸春妆薄，红蘸香绡艳色轻。早晚有人天上去，寄他将赠董双成。
烂银基地薄红妆，羞杀千花百卉芳。紫陌昔曾游寺看，朱门今在遶栏望。龙分夜雨资娇态，天与春风发好香。多著黄金何处买，轻桡挑过镜湖光。
肠断东风落牡丹，为祥为瑞久留难。青春不驻堪垂泪，红艳已空犹倚栏。积藓下销香蘂尽，晴阳高照露华干。明年万叶千枝长，倍发芳菲借客看。
蓓蕾抽开素练囊，琼葩薰出白龙香。裁分楚女朝云片，翦破姮娥夜月光。雪句岂须徴柳絮，粉腮应恨帖梅妆。槛边几笑东篱菊，冷折金风待降霜。
绿树多和雪霰栽，长安一别十年来。王侯买得价偏重，桃李落残花始开。宋玉邻边腮正嫩，文君机上锦初裁。沧洲春暮空肠断，画看犹将劝酒杯。
今日狂风揭锦筵，预愁吹落夕阳天。闲看红艳只须醉，谩惜黄金岂是贤。南国好偷夸粉黛，汉宫宜摘赠神仙。良时虽作莺花主，白马王孙恰少年。
采尽汀𬞟恨别离，鸳鸯㶉𫛶总双飞。月明南浦梦初断，花落洞庭人未归。天远有书随驿使，夜长无烛照寒机。年来泣泪知多少，重叠成痕在绣衣。
芳菲移自越王台，最似蔷薇好并栽。秾艳尽怜胜彩绘，嘉名谁赠作玫瑰。春藏锦绣风吹拆，天染琼瑶日照开。为报朱衣早邀客，莫教零落委苍苔。
琼瑶初绽岭头葩，蘂粉新妆姹女家。举世更谁怜洁白，痴心皆尽爱繁华。玄冥借与三冬景，谢氏输他六出花。结实和羹知有日，肯随羌笛落天涯。
朱弹星丸粲日光，绿琼枝散小香囊。龙绡壳绽红纹粟，鱼目珠涵白膜浆。梅熟已过南岭雨，橘酸空待洞庭霜。蛮山蹋晓和烟摘，拜捧金盘奉越王。
桓景登高事可寻，黄花开处绿畦深。消灾辟恶君须采，冷露寒霜我自禁。篱物早荣还早谢，涧松同德复同心。陶公岂是居贫者，剩有东篱万朵金。
涧底阴森验笔精，笔闲开展觉神清。曾当月照还无影，若许风吹合有声。枝偃只应玄鹤识，根深且与茯苓生。天台道士频来见，说似株株倚赤城。
草木无情亦可嗟，重开明镜照无涯。菊英空折罗含宅，榆荚不生原宪家。天命岂凭医药石，世途还要辟虫沙。仙翁乞取金盘露，洗却苍苍两鬓华。
涧底青松不染尘，未逢良匠竞谁分。龙盘劲节岩前见，鹤唳翠梢天上闻。大厦可营谁择木，女萝相附欲凌云。皇王自有增封日，修竹徒劳号此君。
翠染琅玕粉渐开，东南移得会稽栽。游丝挂处渔竿去，绿水夹时龙影来。风触有声含六律，露沾如洗绝浮埃。王猷旧宅无人到，抱却清阴盖绿苔。
善价千金未可论，燕王新寄小龙孙。逐将白日驰青汉，衔得流星入画门。步骤最能随手转，性灵多恐会人言。桃花雪点多虽贵，全假当场一顾恩。
武夷春暖月初圆，采摘新芽献地仙。飞鹊印成香蜡片，啼猿溪走木兰船。金槽和碾沈香末，冰椀轻涵翠缕烟。分赠恩深知最异，晚铛宜煮北山泉。
休向尊前愬羽觥，百壶清酌与君倾。身同绿树年年老，事比红尘日日生。六国英雄徒反复，九原松柏甚分明。醉乡路与乾坤隔，岂信人间有利名。
因论沈湎觉前非，便碎金罍与羽卮。采茗早驰三蜀使，看花甘负五侯期。窗间近火刘伶传，坐右新铭管仲辞。此事十年前已说，匡庐山下老僧知。
涧竹岩云有旧期，二年频长鬓边丝。游鱼不爱金杯水，栖鸟敢求琼树枝。陶景恋深松桧影，留侯抛却帝王师。龙争虎攫皆闲事，数叠山光在梦思。
岚似屏风草似茵，草边时脍锦花鳞。山中宰相陶弘景，谷口耕夫郑子真。宦达到头思野逸，才多未必笑清贫。君看东洛平泉宅，只有年年百卉春。
洞壑双扉入到初，似从深阱睹高墟。天开白日临军国，山夹黄河护帝居。隋炀远游宜不反，奉春长策竟何如。须知皇汉能扃𫔎，延得年过四百馀。
行客起看仙掌月，落星斜照浊河泥。故山远处高飞雁，去马鸣时先早鸡。关柳不知谁氏种，岳碑犹见圣君题。𫇴荛十轴僮三尺，岂谓青云便有梯。
耨月耕烟水国春，薄徒应笑作农人。皇王尚法三推礼，白社宁忘四体勤。雨洒蓑衣芳草暗，鸟啼云树小村贫。犹胜堕力求飧者，五斗低腰走世尘。
旧历关中忆废兴，僭奢须戒俭须凭。火光只是烧秦冢，贼眼何曾视灞陵。钟鼓煎催人自急，侯王更换恨难胜。不如坐钓清溪月，心共寒潭一片澄。
忽忆关中逐计车，历坊骑马信空虚。三秋病起见新雁，八月夜长思旧居。宗伯帐前曾献赋，相君门下再投书。如今说著犹堪泣，两宿都堂过岁除。
抛掷清溪旧钓钩，长安寒暑再环周。便随莺羽三春化，只说蝉声一度愁。扫雪自怜窗纸照，上天宁愧海槎流。明时则待金门诏，肯羡班超万户侯。
无酒穷愁结自舒，饮河求满不求馀。身登霄汉平时第，家得干戈定后书。富贵敢期苏季子，清贫方见马相如。明时用即匡君去，不用何妨却钓鱼。
拖紫腰金不要论，便堪归隐白云村。更无名籍强金榜，岂有花枝胜杏园。绮席促时皆国器，羽觥飞处尽王孙。高眠亦是前贤事，争报春闱莫大恩。
贼去兵来岁月长，野蒿空满坏墙匡。旋从古辙成深谷，几见金舆过上阳。洛水送年催代谢，嵩山擎日拂穹苍。殊时异世为儒者，不见文皇与武皇。
坦腹夫君不可逢，千年犹在播英风。红鹅化鹤青天远，彩笔成龙绿水空。爱竹只应怜直节，书裙多是为奇童。吹笙缑岭登山后，东注清流岂有穷。
早年师友教为文，卖却鱼舟网典坟。国有安危期日谏，家无担石暂从军。非才岂合攀丹桂，多病犹堪伴白云。争得千锺季孙粟，沧洲归与故人分。
家住寒梅翠岭东，长安时节咏途穷。牡丹窠小春馀雨，杨柳丝疏夏足风。愁鬓已还年纪白，衰容宁藉酒杯红。长卿甚有凌云作，谁与清吟遶帝宫。
点点苔钱上玉墀，日斜空望六龙西。妆台尘暗青鸾掩，宫树月明黄鸟啼。庭草可怜分雨露，君恩深恨隔云泥。银蟾借与金波路，得入重轮伴羿妻。
闲读南华对酒杯，醉携筇竹画苍苔。豪门有利人争去，陋巷无权客不来。解报可能医病雀，重燃谁肯照寒灰。严陵万古清风在，好櫂东溪咏钓台。
功智争驰澹薄空，犹怀忠信拟何从。鸱鸢啄腐疑雏凤，神鬼欺贫笑伯龙。烈日不融双鬓雪，病身全仰竹枝筇。崇侯入辅严陵退，堪忆啼猿万仞峰。
绝境宜栖独角仙，金张到此亦忘还。三门里面千层阁，万井中心一朵山。江拗碧湾盘洞府，石排青壁护禅关。有时海上看明月，辗出冰轮叠浪间。
忆昔长安落第春，佛宫南院独游频。灯前不动惟金像，壁上曾题尽古人。𫛸鴂声中双阙雨，牡丹花际六街尘。啼猿溪上将归去，合问升平诣秉钧。
雁塔搀空映九衢，每看华宇每踟蹰。题名尽是台衡迹，满壁堪为宰辅图。鸾凤岂巢荆棘树，虬龙多蛰帝王都。谁知远客思归梦，夜夜无船自过湖。
一条溪遶翠岩隈，行脚僧言胜五台。农罢树阴黄犊卧，斋时山下白衣来。松因往日门人种，路是前生长老开。三卷贝多金粟语，可能长诵免轮回。
听话金仙眉相毫，每来皆得解尘劳。鹤栖云路看方贵，僧倚松门见始高。名利罢烧心内火，雪霜偏垢鬓边毛。银蟾未出金乌在，更上层楼眺海涛。
高卧东林最上方，水声山翠剔愁肠。白云送雨笼僧阁，黄叶随风入客堂。终去四明成大道，暂从双鬓许秋霜。披缁学佛应无分，鹤氅谈空亦不妨。
佛顶抄经忆惠休，众人皆谓我悠悠。浮生真个醉中梦，闲事莫添身外愁。百岁付于花暗落，四时随却水奔流。安眠静笑思何报，日夜焚修祝郡侯。
丹井冷泉虚易到，两山真界实难名。石和云雾莲华气，月过楼台桂子清。腾踏回桥巡像设，罗穿曲洞出龙成。更怜童子呼猿去，飒飒萧萧下树行。
万古清淮照远天，黄河浊浪不相关。县留东道三千客，宅锁南塘一片山。草色净经秋雨绿，烧痕寒入晓窗斑。闽王美锦求贤制，未许陶公解印还。
十年前事已悠哉，旋被钟声早暮催。明月似师生又没，白云如客去还来。烟笼瑞阁僧经静，风打虚窗佛幌开。惟有南边山色在，重重依旧上高台。
尘埃归去五湖东，还是衡门一亩宫。旧业旋从征赋失，故人多逐乱离空。因悲尽室如悬罄，却拟携家学转蓬。见说武王天上梦，无情曾与傅岩通。
酒壶棋局似闲人，竹笏蓝衫老此身。托客买书重得卷，爱山移宅近为邻。鸣蛩阁上风吹病，落叶庭中月照贫。见说天池波浪阔，也应涓滴溅穷鳞。
闲补亡书见废兴，偶然前古也填膺。秦宫犹自拜张禄，楚幕不知留范增。大道岂全关历数，雄图强半属贤能。燕台财力知多少，谁筑黄金到九层。
大道真风早晚还，妖讹成俗污乾坤。宣尼既没苏张起，凤鸟不来鸡雀喧。刍少可能供骥子，草多谁复访兰荪。尧廷忘却徴元凯，天阙重关十二门。
路上长安惟咫尺，灞陵西望接秦源。依稀日下分天阙，隐映云边是国门。锦袖臂鹰河北客，青桑鸣雉渭南村。高风九万程途近，与报沧洲欲化鲲。
耳顺何为土木勤，叔孙墙屋有前闻。纵然一世如红叶，犹得十年吟白云。性逸且图称野客，才难非敢傲明君。清甜数尺沙泉井，平与邻家昼夜分。
翦竹诛茆就水滨，静中还得保天真。只闻神鬼害盈满，不见古今争贱贫。树影便为廊庑屋，草香权当绮罗茵。堦前一片泓澄水，借与汀禽活紫鳞。
耨水耕山息故林，壮图嘉话负前心。素丝鬓上分愁色，络纬床头和苦吟。笔研不才当付火，方书多诳罢烧金。同年二十八君子，游楚游秦断好音。
鸳瓦虹梁计已疏，织茅编竹称贫居。翦平恰似山僧笠，扫静真同道者庐。秋晚卷帘看过雁，月明凭槛数跳鱼。重门公子应相笑，四壁风霜老读书。
移却松筠致客堂，净泥环堵贮荷香。衡茅只要免风雨，藻棁不须高栋梁。丰蔀仲尼明演易，作歌五子恨雕墙。燕台汉阁王侯事，青史千年播耿光。
写得衰容似十全，闲开僧舍静时悬。瘦于南国从军日，老却东堂射策年。潭底看身宁有异，镜中引影更无偏。借将前辈真仪比，未愧金銮李谪仙。
喧喧车马欲朝天，人探东堂榜已悬。万里便随金𬸚𬸦，三台仍借玉连钱。花浮酒影彤霞烂，日照衫光瑞色鲜。十二街前楼阁上，卷帘谁不看神仙。
鹪鹩惊与凤皇同，忽向中兴遇至公。金榜连名升碧落，紫花封敕出琼宫。天知惜日迟迟暮，春为催花旋旋红。好是慈恩题了望，白云飞尽塔连空。
折桂何年下月中，闽山来问我雕虫。肯销金翠书屏上，谁把刍荛过日东。郯子昔时遭孔圣，繇余往代讽秦宫。嗟嗟大国金门士，几个人能振素风。
千卷长书万首诗，朝蒸藜藿暮烹葵。清时名立难皆我，晚岁途穷亦问谁。碧岸钓归惟独笑，青山耕遍亦何为。寻常抖擞怀中策，可便降他两鬓丝。
产破身穷为学儒，我家诸表爱诗书。严陵虽说临溪隐，晏子还闻近市居。佳句丽偷红菡萏，吟窗冷落白蟾蜍。闲来共话无生理，今古悠悠事总虚。
封章频得帝咨嗟，报国唯将直破邪。身到西山书几达，官登南省鬓初华。厨非寒食还无火，菊待重阳拟泛茶。内翰好才兼好古，秋来应数到君家。
出水莲花比性灵，三生尘梦一时醒。神传尊胜陀罗咒，佛授金刚般若经。懿德好书添女诫，素容堪画上银屏。鸣梭轧轧纤纤手，窗户流光织女星。
丹桂攀来十七春，如今始见茜袍新。须知红杏园中客，终作金銮殿里臣。逸少家风惟笔札，玄成世业是陶钧。他时黄阁朝元处，莫忘同年射策人。
藻丽荧煌冠士林，白华荣养有曾参。十年去里荆门改，八岁能诗相座吟。李广不侯身渐老，子山操赋恨何深。钓鱼台上频相访，共说长安泪满襟。
驭得骊龙第四珠，退依僧寺卜贫居。青山入眼不干禄，白发满头犹著书。东涧野香添碧沼，南园夜雨长秋蔬。月明扫石吟诗坐，讳却全无儋石储。
明公家凿凤皇池，弱冠封侯四海推。富贵有期天授早，关河多难敕来迟。昴星人杰当王佐，黄石仙翁识帝师。昨日诏书犹漏缺，未言商也最能诗。
东郊迎入紫泥封，此日天仙下九重。三五月明临阚泽，百千人众看王恭。旗傍绿树遥分影，马蹋浮云不见踪。借问乘轺何处客，相庭雄幕卷芙蓉。
熊罴先兆庆垂休，天地氤氲瑞气浮。李树影笼周柱史，昴星光照汉酂侯。数锺龟鹤千年算，律正乾坤八月秋。勋业定应归鼎鼐，生灵岂独化东瓯。
窗开青琐见瑶台，冷拂星辰逼上台。丹凤诏成中使取，白龙香近圣君来。欲言温署三缄口，闲赋宫词八斗才。莫拟吟云避荣贵，庙堂玉铉待盐梅。
怀君何计更留连，忍送文星上碧天。杜预注通三十卷，汉皇枝绍几千年。言端信义如明月，笔下篇章似涌泉。他日有书随雁足，东溪无令访渔船。
紫殿谏多防佞口，清秋假满别明君。惟忧急诏归青琐，不得经时卧白云。千载茯苓携鹤𣃁，一峰仙掌与僧分。门前旧客期相荐，犹望飞书及主文。
贫中惟是长年华，每羡君行自叹嗟。归日捧持明月宝，去时期刻刺桐花。春风避酒多游寺，晓骑听鸡早入衙。千乘侯王若相问，飞书与报白云家。
骨鲠如君道尚存，近来人事不须论。疾危必厌神明药，心惑多嫌正直言。冷眼静看真好笑，倾怀与说却为冤。因思周庙当时诫，金口三缄示后昆。
五月巴陵值积阴，送君千里客于郴。北风吹雨黄梅落，西日过湖青草深。竞渡岸傍人挂锦，采芳城上女遗簪。九嶷云阔苍梧暗，与说重华旧德音。
蘂珠宫里谪神仙，八载温陵万户闲。心地阔于云梦泽，官资高却太行山。姜牙兆寄熊罴内，陶侃文成掌握间。应笑清溪旧门吏，年年扶病掩柴关。
武荣江畔荫祥云，宠拜天人庆郡人。五色鹤绫花上敕，九霄龙尾道边臣。英雄达处谁言命，富贵来时自逼身。更待春风飞吉语，紫泥分付与陶钧。
身比秋荷觉渐枯，至君经国堕前图。层冰照日犹能暖，病骨逢春却未苏。镜里白须挦又长，枝头黄鸟静还呼。庾楼恩化通神圣，何计能教掷得卢。
风拍衰肌久未蠲，破窗频见月团圆。更无旧日同人问，只有多情太守怜。腊内送将三折股，岁阴分与五铢钱。玄穹若假年龄在，愿捧铜盘为国贤。
金阙争权竞献功，独逃徴诏卧三峰。鸡群未必容于鹤，蛛网何繇捕得龙。清论尽应书国史，静筹皆可息边烽。风霜落满千林木，不近青青涧底松。
非云非鹤不从容，谁敢轻量傲世踪。紫殿几徴王佐业，青山未拆诏书封。闲吟每待秋空月，早起长先野寺钟。前古负材多为国，满怀经济欲何从。
上阳宫阙翠华归，百辟伤心序汉仪。昆岳有炎琼玉碎，洛川无竹凤皇饥。须簪白笔匡明主，莫许黄㼐博少师。惆怅宸居远于日，长吁空摘鬓边丝。
阴山冰冻尝迎夏，蛰户云雷只待春。吕望岂嫌垂钓老，西施不恨浣纱贫。坐为羽猎车中相，飞作君王掌上身。拍手相思惟大笑，我曹宁比等闲人。
进即湮沈退却升，钱塘风月过金陵。鸿才入贡无人换，白首从军有诏徴。博簿集成时辈骂，谗书编就薄徒憎。怜君道在名长在，不到慈恩最上层。
渊明深念郤诜贫，踏破莓苔看甑尘。碧沼共攀红菡萏，金鞍不卸紫麒麟。残阳妒害催归客，薄酒甘尝罚主人。夜半梦醒追复想，欲长攀接有何因。
雪化霜融好泼醅，满壶冰冻向春开。求从白石洞中得，携向百花岩畔来。几夕露珠寒贝齿，一泓银水冷琼杯。湖边送与崔夫子，谁见嵇山尽日颓。
早年花县拜潘郎，寻忝飞鸣出桂堂。日走登天长似箭，人同红树岂经霜。帆分南浦知离别，驾在东州更可伤。公论一麾将塞诏，且随徴令过潇湘。
早起雀声送喜频，白鱼芳酒寄来珍。馨香乍揭春风瓮，拨刺初辞夜雨津。樽阔最宜澄桂液，网疏殊未损霜鳞。不曾垂钓兼亲酝，堪愧金台醉饱身。
虽倚关张敌万夫，岂胜恩信作良图。能均汉祚三分业，不负荆州六尺孤。绿水有鱼贤已得，青桑如盖瑞先符。君王幸是中山后，建国如何号蜀都。
伐罪书勋令不常，争教为帝与为王。十年小怨诛桓邵，一檄深雠怨孔璋。在井蛰龙如屈伏，食槽骄马忽腾骧。奸雄事过分明见，英识空怀许子将。
一主参差六十年，父兄犹庆授孙权。不迎曹操真长策，终谢张昭见硕贤。建业龙盘虽可贵，武昌鱼味亦何偏。秦嬴谩作东游计，紫气黄旗岂偶然。
三世深谋启帝基，可怜孀妇与孤儿。罪归成济皇天恨，戈犯明君万古悲。巴蜀削平轻似纸，勾吴吞却美如饴。谁知高鼻能知数，竞向中原簸战旗。
天爵休将儋石论，一身恭俭万邦尊。赌将金带惊寰海，留得耕衣诫子孙。缔构不应饶汉祖，奸雄何足数王敦。草中求活非吾事，岂啻横身向庙门。
百万人甘一掷输，玄穹惟与道相符。岂知紫殿新天子，只是丹徒旧啬夫。五色龙章身早见，六终鸿业数难逾。三年未得分明梦，却为兰陵起霸图。
三惑昏昏中紫宸，万机抛却醉临春。书中不礼隋文帝，井底常携张贵嫔。玉树歌声移入哭，金陵天子化为臣。兵戈半渡前江水，狎客犹闻争酒巡。
亚父凄凉别楚营，天留三杰翼龙争。高才无主不能用，直道有时方始平。喜愠子文何颕悟，卷藏蘧瑗甚分明。须知饮啄繇天命，休问黄河早晚清。
位在嫔妃最上头，笑他长信女悲秋。日中月满可能久，花落色衰殊未忧。公主镜中争翠羽，君王袖底夺金钩。妾家兄弟知多少，恰要同时拜列侯。
曲江真宰国中讹，寻奏渔阳忽荷戈。堂上有兵天不用，幄中无策印空多。尘惊骑透潼关锁，云护龙游渭水波。未必蛾眉能破国，千秋休恨马嵬坡。
谪下三清列八仙，获调羹鼎侍龙颜。吟开锁闼窥天近，醉卧金銮待诏闲。旧隐不归刘备国，旅魂长寄谢公山。遗编往简应飞去，散入祥云瑞日间。
羽檄交驰触冕旒，函关飞入铁兜鍪。皇王去国未为恨，寰海失君方是忧。五色大云凝蜀郡，几般妖气扑神州。唐尧纵禅乾坤位，不是重华莫谩求。
十五辕门学控弦，六街骑马去如烟。金多倍著牡丹价，发白未知章甫贤。有耳不闻经国事，拜官方买谢恩笺。相如谩说凌云赋，四壁何曾有一钱。
曾转双蓬到玉京，宣尼恩奏乐卿名。歌残白石扣牛角，赋换黄金爱马卿。沧海二隅身渐老，太行千叠路难行。夫君才大官何小，堪恨人间事不平。
飞上鳌头侍玉皇，三台遗耀换馀光。人间搦管穷苍颉，地上修文待卜商。真魄肯随金石化，真风留伴蕙兰香。皇天未启升平运，不使伊皋相禹汤。
日月无情也有情，朝升夕没照均平。虽催前代英雄死，还促后来贤圣生。三尺灵乌金借耀，一轮飞镜水饶清。凭谁筑断东溟路，龙影蝉光免运行。
无根无蒂结还融，曾触岚光彻底空。不散几知离毕雨，欲飞须待落花风。玲珑薄展蛟绡片，羃历轻含凤竹丛。琼什捧来思旧隐，扑窗穿户晓溟蒙。
领得春光在帝家，早从深谷出烟霞。闲栖仙禁日边柳，饥啄御园天上花。𪾢睆只宜陪阁凤，间关多是问宫娃。可怜鹦鹉矜言语，长闭雕笼岁月赊。
鬓添华发数茎新，罗雀门前绝故人。减食为缘疏五味，不眠非是守庚申。深园竹绿齐抽笋，古木蛇青自脱鳞。天地有𬬻长铸物，浊泥遗块待陶钧。
到来峭壁白云齐，载酒春游渡九溪。铁嶂有楼霾欲堕，石门无锁路还迷。湖头鲤去轰雷在，树杪猿啼落日低。回首浮生真幻梦，何如斯地傍幽栖。
双鹭雕笼昨夜开，月明飞出立庭隈。但教绿水池塘在，自有碧天鸿雁来。清韵叫霜归岛树，素翎遗雪落渔台。何人为我追寻得，重劝溪翁酒一杯。
绣仆梅兼羽翼全，楚鸡非瑞莫争先。啼归明月落边树，飞入百花深处烟。避烧几曾遗远岫，引雏时见饮晴川。荔枝初熟无人际，啄破红苞坠野田。
害物伤生性岂驯，且宜笼罩待知人。惟擒燕雀啖腥血，却笑鸾皇啄翠筠。狡兔穴多非尔识，鸣鸠脰短罚君身。豪门不读诗书者，走马平原放玩频。
缥缈青虫脱壳微，不堪烟重雨霏霏。一枝秾艳留教住，几处春风借与飞。防患每忧鸡雀口，怜香偏遶绮罗衣。无情岂解关魂梦，莫信庄周说是非。
拂绿穿红丽日长，一生心事住春光。最嫌神女来行雨，爱伴西施去采香。风定只应攒蘂粉，夜寒长是宿花房。鸣蝉性分殊迂阔，空解三秋噪夕阳。
宝器一泓银汉水，锦鳞才动即先知。似涵明月波宁隔，欲上轻冰律未移。薄雾罩来分咫尺，碧绡笼处较毫厘。文翁未得沈香饵，拟置金盘召左慈。
宝持多用绣为囊，双日交加两鬓霜。金匣掠平花翡翠，绿窗裁破锦鸳鸯。初栽连理枝犹短，误绾同心带不长。欲制缊袍先把看，质非纨绮愧铦铓。
文采鸳鸯罢合欢，细柔轻缀好鱼笺。一床明月盖归梦，数尺白云笼冷眠。披对劲风温胜酒，拥听寒风暖于绵。赤眉豪客见皆笑，却问儒生直几钱。
几笑文园四壁空，避寒深入剡藤中。误悬谢守澄江练，自宿嫦娥白兔宫。几叠玉山开洞壑，半岩春雾结房栊。针罗截锦饶君侈，争及蒙茸煖避风。
捩翠融青瑞色新，陶成先得贡吾君。功剜明月染春水，轻旋薄冰盛绿云。古镜破苔当席上，嫩荷涵露别江𣸣。中山竹叶醅初发，多病那堪中十分。
筇竹岩边剔翠苔，锦江波冷洗琼瑰。累累节转苍龙骨，寸寸珠联巨蚌胎。须向广场驱驵骏，莫从闲处挞驽骀。宁同晋帝环营日，抛赚中途后骑来。
素节轻盈珠影匀，何人巧思间成文。闲垂别殿风应度，半掩行宫麝欲薰。绣户远笼寒焰重，玉楼高挂曙光分。无情几恨黄昏月，才到如钩便堕云。
分影由来恨不同，绿窗孤馆两何穷。荧煌短焰长疑暗，零落残花旋委空。几处隔帘愁夜雨，谁家当户怯秋风。莫言明灭无多事，曾比人生一世中。
为发凉飙满玉堂，每亲襟袖便难忘。霜浓雪暗知何在，道契时来忽自扬。曾伴一樽临小槛，几遮残日过回廊。汉宫如有秋风起，谁信班姬泪数行。
秦代将军欲建功，截龙搜兔助英雄。用多谁念毛皆拔，抛却更嫌心不中。史氏只应归道直，江淹何独偶灵通。班超握管不成事，投掷翻从万里戎。
君子三归擅一名，秋毫虽细握非轻。军书羽檄教谁录，帝命王言待我成。势健岂饶淝水阵，锋铦还学历山耕。毛干时有何人润，尽把烧焚恨始平。
多蓄多藏岂足论，有谁还议济王孙。能于祸处翻为福，解向雠家买得恩。几怪邓通难免饿，须知夷甫不曾言。朝争暮竞归何处，尽入权门与幸门。
鹤绫三尺晓霞浓，送与东家二八容。罗带绣裙轻好系，藕丝红缕细初缝。别来拭泪遮桃脸，行去包香坠粉胸。无事把将缠皓腕，为君池上折芙蓉。
浓染红桃二月花，只宜神笔纵龙蛇。浅澄秋水看云母，碎擘轻苔间粉霞。写赋好追陈后宠，题诗堪送窦滔家。使君即入金銮殿，夜直无非草白麻。
漠漠金条引线微，年年先翠报春归。解笼飞霭延芳景，不逐乱花飘夕晖。啼鸟噪蝉堪怅望，舞烟摇水自因依。五株名显陶家后，见说辞荣种者稀。
夜长偏觉漏声迟，往往随歌惨翠眉。黄叶落催砧杵日，子规啼破梦魂时。明妃去泣千行泪，蔡琰归梳两鬓丝。四皓入山招不得，无家归客最堪欺。
废苑荒堦伴绿苔，恩疏长信恨难开。姑苏麋鹿食思食，楚泽王孙来不来。色嫩似将蓝汁染，叶齐如把翦刀裁。燕昭没后多卿士，千载流芳郭隗台。
月坠西楼夜影空，透帘穿幕达房栊。流光堪在珠玑列，为火不生榆柳中。一一照通黄卷字，轻轻化出绿芜丛。欲知应候何时节，六月初迎大暑风。
火性何如水性柔，西来东出几时休。莫言通海能通汉，虽解浮舟也覆舟。湘浦暮沈尧女怨，汾河秋泛汉皇愁。洪波激湍归何处，二月桃花满眼流。
印留麋鹿野禽踪，岩壁渔矶几处逢。金谷晓凝花影重，章华春映柳阴浓。石桥羽客遗前迹，陈阁才人没旧容。归去扫除阶砌下，藓痕残绿一重重。
水尽铜龙滴渐微，景阳锺动梦魂飞。潼关鸡唱促归骑，金殿烛残求御衣。窗下寒机犹自织，梁间栖燕欲双飞。羲和晴耸扶桑辔，借与寰瀛看早晖。
酒尽歌终问后期，泛萍浮梗不胜悲。东门匹马夜归处，南浦片帆飞去时。赋罢江淹吟更苦，诗成苏武思何迟。可怜范陆分襟后，空折梅花寄所思。
日坠虞渊烛影开，沈沈烟雾压浮埃。剡川雪满子猷去，汉殿月生王母来。檐挂蛛丝应渐织，风吹萤火不成灰。愁人莫道何时旦，自有钟鸣漏滴催。
引电随龙密又轻，酒杯闲噀得嘉名。千山草木如云暗，陆地波澜接海平。洒竹几添春睡重，滴檐偏遣夜愁生。阴妖冷孽成何怪，敢蔽高天日月明。
为实随流瑞色新，泛风萦草护游鳞。密行碧水澄涵月，涩滞轻桡去采𬞟。比物何名腰下剑，无根堪并镜中身。平湖春渚知何限，拨破闲投独茧纶。
事与时违不自由，如烧如刺寸心头。乌江项籍忍归去，雁塞李陵长系留。燕国飞霜将破夏，汉宫纨扇岂禁秋。须知入骨难销处，莫比人间取次愁。
行如兄弟影连空，春去秋来燕不同。紫塞别当秋露白，碧山飞入暮霞红。宣王德美周诗内，苏武书传汉苑中。况解衔芦避弓箭，一声归唳楚天风。
阆苑瑶台岁月长，一归华表好增伤。新声乍警初零露，折羽闲飞几片霜。要伴神仙归碧落，岂随龟雁住方塘。三山顶上无人处，琼树堪巢不死乡。
神化难源瑞即开，雕陵毛羽出尘埃。香闺报喜行人至，碧汉填河织女回。明月解随乌绕树，青铜宁愧雀为台。琼枝翠叶庭前植，从待翩翩去又来。
应节谁穷造化端，菊黄豺祭问应难。红窗透出鸳衾冷，白草飞时雁塞寒。露结芝兰琼屑厚，日干葵藿粉痕残。世间无比催摇落，松竹何人肯更看。
城上寒来思莫穷，土囊萍末两难同。飘成远浪江湖际，吹起暮尘京洛中。飞雪萧条残腊节，落花狼藉古行宫。春能和煦秋摇落，生杀还同造化功。
岂劳孤棹送行舟，轻过天涯势未休。断岸晓看残月挂，远湾寒背夕阳收。川平直可追飞箭，风健还能溯急流。幸遇济川恩不浅，北溟东海更何愁。
月落灯前闭北堂，神魂交入杳冥乡。文通毫管醒来异，武帝蘅芜觉后香。傅说已徴贤可辅，周公不见恨何长。生松十八年方应，通塞人间岂合忙。
紫气天元出故关，大明先照九垓间。鳌山海上秦娥去，鲈鲙江边齐掾还。青帝郊坰平似砥，主人阶级峻如山。蟠桃树在烟涛水，解冻风高未得攀。
密云郊外已回秋，日下崦嵫景懒收。秦帝城高坚似铁，李斯书上曲如钩。宁惟东岳凌天秀，更有长庚瞰曙流。见说山傍偏出将，犬戎降尽复何愁。
罩罩嘉鱼忆此方，送君前浦恨难量。火山远照苍梧郡，铜柱高标碧海乡。陆贾几时来越岛，三闾何日濯沧浪。锺仪冠带归心阻，蝴蝶飞园万草芳。
漠漠沈沈向夕晖，苍梧巫峡两相依。天心白日休空蔽，海上故山应自归。似盖好临千乘载，如罗堪翦六铢衣。为霖须救苍生旱，莫向西郊作雨稀。
从待衔泥溅客衣，百禽灵性比他稀。何嫌何恨秋须去，无约无期春自归。雕鹗不容应不怪，栋梁相庇愿相依。吴王宫女娇相袭，合整双毛预奋飞。
寒鸣宁与众虫同，翼鬓緌冠岂道穷。壳蜕已从今日化，声愁何似去年中。朝催篱菊花开露，暮促庭槐叶坠风。从此最能惊赋客，计居何处转飞蓬。
鹤鸣先警雁来天，洗竹沾花处处鲜。散彩几当蝉饮际，凝光宜对蚌胎前。朝垂苑草烟犹重，夜滴宫槐月正圆。怵惕与霜同降日，𬞟蘩思荐独凄然。
天际何人濯锦归，偏宜残照与晨晖。流为洞府千年酒，化作灵山几袭衣。野烧焰连殊赫奕，愁云阴隔乍依稀。劳生愿学长生术，飡尽红桃上汉飞。
濯秀盘根在碧流，紫茵含露向晴抽。编为细履随君步，织作轻帆送客愁。疏叶稍为投饵钓，密丛还碍采莲舟。鸳鸯㶉𫛶多情甚，日日双双遶傍游。
非凿非疏出洞门，源深流崄合还分。高成瀑布漱逋客，清入御沟朝圣君。迸滴几山穿破石，迅飞层峤喷开云。旧斋一带连松竹，明月窗前枕上闻。
燎野焚林见所从，惹空横水展形容。能滋甘雨随车润，不并行云逐梦踪。晴鸟回笼嘉树薄，春亭娇幕好花浓。有时片片风吹去，海碧山清过几重。
不管人间是与非，白云流水自相依。一瓢挂树傲时代，五柳种门吟落晖。江上翠娥遗佩去，岸边红袖采莲归。客星辞得汉光武，却坐东江旧藓矶。
双竞龙舟疾似风，一星球子两明同。平吴破蜀三除里，灭楚图秦百战中。春近杜鹃啼不断，寒催归雁去何穷。兵还失路旌旗乱，惊起红尘似转蓬。
发事牵情不自繇，偶然惆怅即难收。已闻抱玉沾衣湿，见说迷途满目流。滴尽绮筵红烛暗，坠残妆阁晓花羞。世间何处偏留得，万点分明湘水头。
碧落谁分造化权，结霜凝雪作婵娟。寒蝉若不开三穴，狡兔何从上九天。莫见团圆明处远，须看湾曲鉴时偏。郄诜树老尧蓂换，惆怅今年似去年。
洒洒滩声晚霁时，客亭风袖半披垂。野云行止谁相待，明月襟怀祗自知。无伴偶吟溪上路，有花偷笑腊前枝。牵情景物潜惆怅，忽似伤春远别离。
汉家贤相重英奇，蟠木何材也见知。不意云霄能自致，空惊鹓鹭忽相随。腊雪初明柏子殿，春光欲上万年枝。独惭皇鉴明如日，未厌春光向玉墀。
山寺取凉当夏夜，共僧蹲坐石堦前。两三条电欲为雨，七八个星犹在天。衣汗稍停床上扇，茶香时拨涧中泉。通宵听论莲华义，不藉松窗一觉眠。
浮世浮华一断空，偶抛烦恼到莲宫。高僧解语牙无水，老鹤能飞骨有风。野色吟馀生竹外，山阴坐久入池中。禅师莫问求名苦，滋味过于食蓼虫。
正当天下待雍熙，丹诏徴来早为迟。倚马才高犹爱艺，问牛心在肯容私。吏开黄阁排班处，民拥青门看入时。却笑郡人留不得，感恩唯拟立生祠。
军门半掩槐花宅，每过犹闻哭临声。北固暴亡兼在路，东都权葬未归茔。渐穷老仆慵看马，著惨佳人暗理筝。诗侣酒徒消散尽，一场春梦越王城。
满合虚红怕动摇，尚书知重赐樱桃。揉蓝尚带新鲜叶，泼血犹残旧折条。万颗真珠轻触破，一团甘露软含消。春来老病尤珍荷，并食中肠似火烧。
洁白孤高生不同，顶丝清软冷摇风。窥鱼翘立荷香里，慕侣低翻柳影中。几日下巢辞紫阁，多时凝目向晴空。摩霄志在潜修羽，会接銮凰别苇丛。
行行血泪洒尘襟，事逐东流渭水深。秋跨蹇驴风尚紧，静投孤店日初沈。一枝犹挂东堂梦，千里空驰北巷心。明月悲歌又前去，满城烟树噪春禽。
高僧不负雪峰期，却伴青霞入翠微。百叶岩前霜欲降，九枝松上鹤初归。风生碧涧鱼龙跃，威振金楼燕雀飞。想得白莲花上月，满山犹带旧光辉。
忆归休上越王台，归思临高不易裁。为客正当无雁处，故园谁道有书来。城头早角吹霜尽，郭里残潮荡月回。心似百花开未得，年年争发被春催。
竹林啼鸟不知休，罗列飞桥水乱流。触散柳丝回玉勒，约开莲叶上兰舟。酒边旧侣真何逊，云里新声是莫愁。若值主人嫌昼短，应陪秉烛夜深游。
门系钓舟云满岸，借君幽致坐移旬。湖村夜叫白芜雁，菱市晓喧深浦人。远水日边重作雪，寒林烧后别生春。不辞更住醒还醉，太一东峰归梦频。
寒节锺陵香骑随，同年相命楚江湄。云间影过秋千女，地上声喧蹴踘儿。何处寄烟归草色，谁家送火在花枝。银瓶冷酒皆倾尽，半卧垂杨自不知。
千门庭燎照楼台，总为年光急急催。半夜腊因风卷去，五更春被角吹来。宁无好鸟思花发，应有游鱼待冻开。不是多歧渐平稳，谁能呼酒祝昭回。
牛女相期七夕秋，相逢俱喜鹊横流。彤云缥缈回金辂，明月婵娟挂玉钩。燕羽几曾添别恨，花容终不更含羞。更残便是分襟处，晓箭东来射翠楼。
海上亭台山下烟，买时幽邃不争钱。莫言白日催华发，自有丹砂驻少年。渔钓未归深竹里，琴壶犹恋落花边。可中更践无人境，知是罗浮第几天。
万仞得名云瀑布，远看如织挂天台。休疑宝尺难量度，直恐金刀易剪裁。喷向林梢成夏雪，倾来石上作春雷。欲知便是银河水，堕落人间合却回。
未识佳人寻桂水，水云先解傍壶觞。笋林次第添斑竹，雏鸟参差护锦囊。乳洞此时连越井，石楼何日到仙乡。如飞似堕皆青壁，画手不强元化强。
倾腾界汉沃诸蛮，立望何如画此看。无地不同方觉远，共天无别始知宽。文魮隔雾朝含碧，老蚌凌波夜吐丹。万状千形皆得意，长鲸独自转身难。
东西南北各连空，波上唯留小朵峰。长与岳阳翻鼓角，不离云梦转鱼龙。吸回日月过千顷，铺尽星河剩一重。直到劫馀还作陆，是时应有羽人逢。
七千七百七十丈，丈丈藤萝势入天。未必展来空似翅，不妨开去也成莲。月将河汉分岩转，僧与龙蛇共窟眠。直是画工须阁笔，况无名画可流传。
巫山苍翠峡通津，下有仙宫楚女真。不逐彩云归碧落，却为暮雨扑行人。年年旧事音容在，日日谁家梦想频。应是荆山留不住，至今犹得睹芳尘。
包含教化剩搜罗，句出东瓯奈峭何。世路不妨平处少，才人唯是屈声多。云来岛上便幽石，月到湖心忌白波。后辈难为措机杼，先生织字得龙梭。
秪拟应星眠越绝，唯将丽什当高勋。磨砻清浊人难会，织络虚无帝亦闻。鸟道未知山足雨，渔家已没镜中云。他时莫为三徴起，门外沙鸥解笑君。
万卷书边人半白，再来惟恐降玄𫄸。性灵比鹤争多少，气力登山较几分。吟鬓渐无前度漆，寝衣犹有昨宵云。将知谷口耕烟者，低视齐梁楚赵君。
百花成实未成归，未必归心与志违。但有壶觞资逸咏，尽交风景入清机。半川阴雾藏高木，一道晴蜺杂落晖。游子马前芳草合，鹧鸪啼歇又南飞。
胜异恣游应未遍，路岐犹去几时还。浪花湖阔虹蜺断，柳线村深鸟雀闲。千室绮罗浮画檝，两州丝竹会茶山。眼前便是神仙事，何必须言洞府间。
背顾秦城在何处，图书作伴过湘东。神鸦乱噪黄陵近，候雁斜沈梦泽空。打桨天连晴水白，烧田云隔夜山红。也知渐老岩栖稳，争奈文闱有至公。
常寂常居常寂里，年年月月是空空。堦前未放岩根断，屋下长教海眼通。本为入来寻佛窟，不期行处踏龙宫。他时忆著堪图画，一朵云山二水中。
口宣微密不思议，不是除贪即诫痴。祗待外方缘了日，争看内殿诏来时。周回海树侵阶疾，迢递江潮应井迟。必竟懒过高坐寺，未能全让法云师。
住山因以福为庭，便向山中隐姓名。阆苑驾将雕羽去，洞天赢得绿毛生。日边肠胃餐霞火，月里肌肤饮露英。顾我从来断浮浊，拟驱鸡犬上三清。
活得枯樵耕者知，巡方又欲向天涯。珠穿闽国菩提子，杖把灵峰榔栗枝。春藓任封降虎石，夜雷从傍养龙池。生缘在地南浮去，自此孤云不可期。
荔枝时节出旌斿，南国名园尽兴游。乱结罗纹照襟袖，别含琼露爽咽喉。叶中新火欺寒食，树上丹砂胜锦州。他日为霖不将去，也须图画取风流。
秪向砌边流野水，樽前上下看鱼儿。笋蹊已长过人竹，藤径从添拂面丝。若许白猿垂近户，即无红果压低枝。大才必拟逍遥去，更遣何人佐盛时。
良宵公子宴兰堂，浓麝薰人兽吐香。云带金龙衔画烛，星罗银凤泻琼浆。满屏珠树开春景，一曲歌声遶翠梁。席上未知帘幕晓，青娥低语指东方。
李白虽然成异物，逸名犹与万方传。昔朝曾侍玄宗侧，大夜应归贺监边。山木易高迷故垅，国风长在见遗篇。投金渚畔春杨柳，自此何人系酒船。
要路豪家非往还，岩门先有不曾关。众心惟恐地无剩，吾意亦忧天惜闲。白练曳泉窗下石，绛罗垂果枕前山。樵夫岂解营生业，贵欲自安麋鹿间。
十月荒郊雪气催，依稀愁色认阳台。游秦分系三条烛，出楚心殊一寸灰。高柳莫遮寒月落，空桑不放夜风回。如何住在猿声里，却被蝉吟引下来。
得召丘墙泪却频，若无公道也无因。门前送敕朱衣吏，席上衔杯碧落人。半夜笙歌教泥月，平明桃杏放烧春。南山虽有归溪路，争那酬恩未杀身。
角簟工夫已到头，夏来全占满床秋。若言保惜归华屋，秪合封题寄列侯。学卷晓冰长怕绽，解铺寒水不教流。蒲桃锦是潇湘底，曾得王孙价倍酬。
细皮重叠织霜纹，滑腻铺床胜锦茵。八尺碧天无点翳，一方青玉绝纤尘。蝇行只恐烟黏足，客卧混疑水浸身。五月不教炎气入，满堂秋色冷龙鳞。
追游若遇三清乐，行从应妨一日春。石脉水流泉滴沙，鬼灯然点松柏花。鹿眠荒圃寒芜白，鸦噪残阳败叶飞。华岳影寒清露掌，海门风急白潮头。
初骑竹马咏芭蕉，尝忝名卿诵满朝。五字便容趋绛帐，一枝寻许折丹霄。岂知流落萍蓬远，不觉推迁岁月遥。国境未安身未立，至今颜巷守箪瓢。
凌晨晓鼓奏嘉音，雷拥龙迎出陆沈。金榜高悬当玉阙，锦衣即著到家林。真珠每被尘泥陷，病鹤多遭蝼蚁侵。今日始知天有意，还教雪得一生心。
林下茅斋已半倾，九华幽迳少人行。不将冠剑为荣事，只向烟萝寄此生。松竹渐荒池上色，琴书徒立世间名。白杨风起秋山暮，时复哀猿啼一声。
闲坊宅枕穿宫水，听水分衾盖蜀缯。药杵声中𢭏残梦，茶铛影里煮孤灯。刑曹树荫千年井，华岳楼开万仞冰。诗句变风官渐紧，夜涛舂断海边藤。
行宫接县判云泉，袍色虽青骨且仙。鄠杜忆过梨栗墅，潇湘曾棹雪霜天。华山僧别留茶鼎，渭水人来锁钓船。东送西迎终几考，新诗觅得两三联。
禅心高卧似疏慵，诗客经过不厌重。藤杖几携量碛雪，玉鞭曾把数嵩峰。夜眠古巷当城月，秋直清曹入省钟。禹凿故山归未得，河声暗老两三松。
老着重袍坐石房，竺经休讲白眉长。省冲鼍没投江岛，曾看鱼飞倚海樯。晓炙冻盂原日气，夜挑莲椀禁灯光。吟诗五岭寻无可，倏忽如今四十霜。
闻说孤窗坐化时，白莎萝雨滴空池。吟诗堂里秋关影，礼佛灯前夜照碑。贺雪已成金殿梦，看涛终负石桥期。逢山对月还惆怅，争得无言似祖师。
内殿谈经惬帝怀，沃州归隐计全乖。数条雀尾来南海，一道蝉声噪御街。石枕纹含山里叶，铜缾口塞井中柴。因逢夏日西明讲，不觉宫人拔凤钗。
积雪峰西遇奖称，半家寒骨起沟塍。镇时贤相回人镜，报德慈亲点佛灯。授钺已闻诸国静，坐筹重见大河澄。功居第一图烟阁，依旧终南满杜陵。
拜官门外发辉光，宿卫阴符注几行。行处近天龙尾滑，猎时陪帝马鬃香。九城王气生旗队，万里寒风入箭疮。从此浩然声价歇，武中还有李襄阳。
海涛痕满旧征衣，长忆初程宿翠微。竹里桥鸣知马过，塔中灯露见鸿飞。眉毫别后应盈尺，嵒木居来定几围。他日愿师容一榻，煎茶埽地学忘机。
风吹烧烬杂汀沙，还似青溪旧寄家。入户竹生床下叶，隔窗莲谢镜中花。苔房毳客论三学，雪岭巢禽看两衙。销得人间无限事，江亭月白诵南华。
浴马池西一带泉，开门景物似樊川。朱衣暎水人归县，白羽遗泥鹤上天。索米夜烧风折木，无车春养雪藏鞭。缙绅处士知章句，忍使孤窗枕泪眠。
病居废庙冷吟烟，无力争飞类病蝉。槐省老郎蒙主弃，月陂孤客望谁怜。税房兼得调猿石，租地仍分浴鹤泉。处世堪惊又堪愧，一坡山色不论钱。
云鬟早岁断金刀，戒律曾持五百条。台上灯红莲叶密，眉间毫白黛痕销。绣成佛国银为地，画出王城雪覆桥。清净高楼松桧寺，世雄翻愧自低腰。
西风吹雨叶还飘，忆我同袍隔海涛。江塔眺山青入佛，边城履雪白连雕。身离世界归天竺，影挂虚空度石桥。应念无成独流转，懒磨铜片鬓毛焦。
徐生何代降坤维，曾伴园公采紫芝。瓦砾变黄忧世换，髭须放白怕人疑。山房古竹麄于树，海岛灵童寿等龟。知叹有唐三百载，光阴未抵一先棋。
新秋日后晒书天，白日当松影却圆。五字句求方寸佛，一条街擘两行蝉。不曾著事于机内，长合教山在眼前。花落俦公房外石，调猿弄虎叹无缘。
碧山长冻地长秋，日夕泉源聒华州。万户烟侵关令宅，四时云在使君楼。风驱雷电临河震，鹤引神仙出月游。峰顶高眠灵药熟，自无霜雪上人头。
竺庙邻钟震晓鸦，春阴盖石似仙家。兰台架列排书目，顾渚香浮瀹茗花。胶溜石松粘鹤氅，泉离冰井熨僧牙。功成名著扁舟去，愁睹前题罩碧纱。
枫猿峤角别多时，二教兼修内学师。药树影中频缀偈，莲峰朵下几窥棋。游归笋长齐童子，病起巢成露鹤儿。诏落五天开夏讲，两街人竞礼长眉。
几年乘兴住南吴，狂醉兰舟夜落湖。别后鹤毛描转细，近来牛角饮还麄。同餐夏果山何处，共钓秋涛石在无。关下相逢怪予老，篇章役思绕寰区。
万古潇湘波上云，化为流血杜鹃身。长疑啄破青山色，秪恐啼穿白日轮。花落玄宗回蜀道，雨收工部宿江津。声声犹得到君耳，不见千秋一甑尘。
旧山归隐浪摇青，绿鬓山童一帙经。诗帖布帆猿鸟看，药煎金鼎鬼神听。洞深头上聆仙语，船静鼻中闻海腥。此处先生应不住，吾君南望漫劳形。
秋思枕月卧潇湘，寄宿慈恩竹里房。性急却于棋上慢，身闲未免药中忙。休抛手网惊龙睡，曾挂头巾拂鸟行。闻说石门君旧隐，寒峰溅瀑坏书堂。
家住涪江汉语娇，一声歌戛玉楼箫。睡融春日柔金缕，妆发秋霞战翠翘。两脸酒醺红杏妒，半胸酥嫩白云饶。若能携手随仙令，皎皎银河渡鹊桥。
出剡篇章入洛文，无人细读叹俱焚。莫辞秉笏随红斾，便好携家住白云。过水象浮蛮境见，隔江猿叫汉州闻。高谈阔略陈从事，盟誓边庭壮我军。
瘦缠金锁惹朱楼，一别巫山树几秋。寒想蜀门清露滴，暖怀湘岸白云流。罢抛檐果沉僧井，休拗崖冰溅客舟。啼过三声应有泪，画堂深不彻王侯。
蹇驴秋毙瘗荒田，忍把敲吟旧竹鞭。三尺焦桐背残月，一条藜杖卓寒烟。通吴白浪宽围果，倚蜀青山峭入天。如画海门搘肘望，阿谁家卖钓鱼船。
带风棋阁竹相敲，局莹无尘拂树梢。日到长天征未断，钟来岳顶劫须抛。挑灯雪客栖寒店，供茗溪僧𦶟废巢。因悟修身试贪教，不须焚火向三茅。
桂枝博得凤栖枝，欢觐家僮舞翠微。僧向瀑泉声里贺，鸟穿仙掌指间飞。休停砚笔吟荒庙，永别灯笼赴锁闱。骚雅近来颓丧甚，送君傍觉有光辉。
寺门和鹤倚香杉，月吐秋光到思嚵。将法传来穿泱漭，把诗吟去入嵌岩。糢糊书卷烟岚滴，狼籍衣裳瀑布缄。不断清风牙底嚼，无因内殿得名衔。
油幢影里拜清风，十里貔貅一片雄。三印锁开霜满地，四门关定月当空。泉浮山叶人家过，诏惹罏香鸟道通。新起画楼携客上，弦歌筵内海榴红。
松持节操溪澄性，一炷烟岚压寺隅。翡翠鸟飞人不见，琉璃缾贮水疑无。夜闻子落真山雨，晓汲波圆入画图。尘拥蜀城抽锁后，此中犹梦在江湖。
宅上愁云吹不散，桂林诗骨葬云根。满楼山色供邻里，一洞松声付子孙。甘露施衣封泪点，秘书取集印苔痕。吟魂醉魄归何处，御水呜呜夜遶门。
高门寒沼水连云，鹭识朱衣傍主人。地肺半边晴带雪，天街一面静无尘。朝回座客酬琴价，衙退留僧写鹤真。从此几迁为计相，蓬莱三刻奏东巡。
官亭池碧海榴殷，遥想清才倚画栏。柳絮涨天笼地暖，角声经雨透云寒。晓侵台座香烟湿，夜草军书蜡炬干。为话门人吟太苦，风摧兰秀一枝残。
儿孙闲弄雪霜髯，浪飐南山影入檐。卧稳篷舟龟作枕，病来茅舍网为帘。值春游子怜莼滑，通蜀行人说鲙甜。数尺寒丝一竿竹，岂知浮世有猜嫌。
人言紫绶有光辉，不二心观似草衣。尘劫自营还自坏，禅门无住亦无归。松根穴蚁通山远，塔顶巢禽见海微。每话南游偏起念，五峰波上入船扉。
蟋蟀灯前话旧游，师经几夏我经秋。金陵市合月光里，甘露门开峰朵头。晴眺远帆飞入海，夜禅阴火吐当楼。相看未得东归去，满壁寒涛泻白鸥。
清秋看长鹭雏成，说向湘僧亦动情。节屋折将松上影，印龛移锁月中声。野人陪赏增诗价，太尉因居著谷名。闲想此中遗胜事，宿斋吟遶凤池行。
客卧涪江蘸月厅，知音唤起进趋生。寒梅折后方离蜀，腊月圆前未到京。风卷坏亭羸仆病，雪糊危栈蹇驴行。文昌一试应关分，岂校褒斜两日程。
红蜡香烟扑画楹，梅花落尽庾楼清。光辉圆魄衔山冷，彩镂方牙着腕轻。宝帖牵来狮子镇，金盆引出凤凰倾。微黄喜兆庄周梦，六赤重新掷印成。
鹤外唐来有谪星，长江东注冷沧溟。境搜松雪仙人岛，吟歇林泉主簿厅。片月已能临榜黑，遥天何益抱坟青。年年谁不登高第，未胜骑驴入画屏。
数里缘山不厌难，为寻真诀问黄冠。苔铺翠点仙桥滑，松织香梢古道寒。昼傍绿畦薅嫩玉，夜开红灶撚新丹。钟声已断泉声在，风动茅花月满坛。
休将如意辩真空，吹尽天花任晓风。共看玉蟾三皎洁，独悬金锡一玲珑。岩间松桂秋烟白，江上楼台晚日红。依旧曹溪念经处，野泉声在草堂东。
寓居无不在天涯，莫恨秦关道路赊。缭绕城边山是蜀，弯环门外水名巴。黄头卷席宾初散，白鼻嘶风日欲斜。何处一声金磬发，古松南畔有僧家。
铜梁剑阁几区区，十上探珠不见珠。卞玉影沈沙草暗，骅骝声断陇城孤。入关词客秋怀友，出户孀妻晓望夫。吴水楚山千万里，旅魂归到故乡无。
寻得仙家不姓梅，马嘶人语出尘埃。竹和庭上春烟动，花带溪头晓露开。绕岸白云终日在，傍松黄鹤有时来。何年亦作围碁伴，一到松间醉一回。
曾闻半偈雪山中，贝叶翻时理尽通。般若恒添持戒力，落叉谁算念经功。云间晓月应难染，海上虚舟自信风。长说满庭花色好，一枝红是一枝空。
红藤一柱脚常轻，日日缘溪入谷行。山下有家身未老，灶前无火药初成。经秋少见闲人说，带雨多闻野鹤鸣。知到蓬莱难再访，问何方法得长生。
妆成皓腕洗凝脂，背接红巾掬水时。薄雾袖中拈玉斝，斜阳屏上撚青丝。唤人急拍临前槛，摘杏高揎近曲池。好是琵琶弦畔见，细圆无节玉参差。
撚玉搓琼软复圆，绿窗谁见上琴弦。慢笼彩笔闲书字，斜指瑶阶笑打钱。炉面试香添麝炷，舌头轻点贴金钿。象床珍簟宫棋处，拈定文楸占角边。
鱼钥兽环斜掩门，萋萋芳草忆王孙。醉凭青琐窥韩寿，闲掷金梭恼谢鲲。不夜珠光连玉匣，辟寒钗影落瑶尊。欲知肠断相思处，役尽江淹别后魂。
仄径倾崖不可通，湖岚林霭共溟蒙。九溪瀑影飞花外，万树春声细雨中。覆石云闲丹灶冷，采芝人去洞门空。我来不乞邯郸梦，取醉聊乘郑国风。
画破青山路一条，走鞭飞盖去何遥。碍天岩树春先冷，锁院溪云昼不销。霅上茗芽因客煮，海南沈屑为斋烧。谁能学得空门士，冷却心灰守寂寥。
轺车故国世应稀，昔日书堂二纪归。手植松筠同茂盛，身荣金紫倍光辉。入门邻里喧迎接，列坐儿童见等威。却对芸窗勤苦处，举头全是锦为衣。
何代提戈去不还，独留形影白云间。肌肤销尽雪霜色，罗绮点成苔藓斑。江燕不能传远信，野花空解妒愁颜。近来岂少征人妇，笑采蘼芜上北山。
此禽轻巧少同伦，我听长疑舌满身。星未没河先报晓，柳犹黏雪便迎春。频嫌海燕巢难定，却讶林莺语不真。莫倚春风便多事，玉楼还有晏眠人。
江头朱绂间青衿，岂是仙舟不可寻。谁敢强登徐稚榻，自怜还学谢安吟。月凝兰櫂轻风起，妓劝金罍尽醉斟。剪尽蜡红人未觉，归时城郭晓烟深。
十年耕钓水云间，住僻家贫少往还。一径绿苔凝晓露，满头白发对青山。野僧采药来医病，樵客携觞为解颜。空恋旧时恩奖地，无因匍匐出柴关。
彩翠仙衣红玉肤，轻盈年在破瓜初。霞杯醉劝刘郎赌，云髻慵邀阿母梳。不怕寒侵缘带宝，每忧风举倩持裾。谩图西子晨妆样，西子元来未得如。
路入苍烟九过溪，九穿岩曲到招提。天分五溜寒倾北，地秀诸峰翠插西。凿径破崖来木杪，驾泉鸣竹落榱题。当年老默无消息，犹有词堂一杖藜。
津亭欲阕戒棠舟，五两风来不暂留。西北浮云连魏阙，东南初日满秦楼。层城渺渺人伤别，芳草萋萋客倦游。平乐旧欢收不得，更凭飞梦到瀛洲。
汉家神箭定天山，烟火相望万里间。契利请盟金匕酒，将军归卧玉门关。云沈老上妖氛断，雪照回中探骑闲。五饵已行王道胜，绝无刁斗至阗颜。
高弦一弄武陵深，六幕天空万里心。吴苑歌骊成久别，楚峰回雁好归音。十千美酒花期隔，三百枯棋弈思沈。莫上孤城频送目，浮云西北是家林。
屏翳驱云结夜阴，素花飘坠恶氛沈。色欺曹国麻衣浅，寒入荆王翠被深。天上明河银作水，海中仙树玉为林。日高独拥鹴裘卧，谁乞长安取酒金。
五粒青松护翠苔，石门岑寂断纤埃。水浮花片知仙路，风递鸾声认啸台。桐井晓寒千乳敛，茗园春嫩一旗开。驰烟未勒山亭字，可是英灵许再来。
天台封诏紫泥馨，马首前瞻北斗城。人在函关先望气，帝于京兆最知名。一区东第趋晨近，数刻西厢接昼荣。正是两宫裁化日，百金双璧拜虞卿。
长乐才闻一叩钟，百官初谒未央宫。金波穆穆沙堤月，玉树琤琤上苑风。香重椒兰横结雾，气寒龙虎远浮空。嗟余索米无人问，行避霜台御史骢。
贪铸金钱盗写符，何曾七国戒前车。长生不待炉中药，鸿宝谁收箧里书。碧井床空天影在，小山人去桂丛疏。云中鸡犬无消息，麦秀渐渐遍故墟。
十日春风隔翠岑，秪应繁朵自成阴。樽前可要人颓玉，树底遥知地侧金。花界三千春渺渺，铜槃十二夜沈沈。雕槃分𥮾何由得，空作西州拥鼻吟。
苍野迷云黯不归，远风吹雨入岩扉。石床润极琴丝缓，水阁寒多酒力微。夕梦将成还滴滴，春心欲断正霏霏。忧花惜月长如此，争得东阳病骨肥。
千里青云未致身，马蹄空踏几年尘。曾迷玉洞花光老，欲过金城柳眼新。粉壁已沈题凤字，酒垆犹记姓黄人。坞中横笛偏多感，一涕阑干白角巾。
昨夜轻阴结夕霏，城南十里有香泥。初闻山鸟惊新哢，遥见林花识旧蹊。荡桨远从芳草渡，垫巾还傍绿杨堤。罗敷正苦桑蚕事，惆怅南来五马蹄。
井辖投多思不禁，密垂珠箔昼沈沈。睡惊燕语频移枕，病起蛛丝半在琴。雨径乱花埋宿艳，月轩修竹转凉阴。一春酒费知多少，探尽囊中换赋金。
洞户春迟漏箭长，短辕初返雒阳傍。彩云按曲青岑醴，沈水薰衣白璧堂。前槛兰苕依玉树，后园桐叶护银床。宴残红烛长庚烂，还促朝珂谒未央。
天开函谷壮关中，万古惊尘向此空。望气竟能知老子，弃𦈡何不识终童。慢持白马先生论，未抵鸣鸡下客功。符命已归如掌地，一丸曾误隗王东。
雨压残红一夜凋，晓来帘外正飘摇。数枝翠叶空相对，万片香魂不可招。长乐梦回春寂寂，武陵人去水迢迢。愁将玉笛传遗恨，苦被芳风透绮寮。
五两青丝帝渥深，平时可敢叹英沈。侏儒自是长三尺，澼絖都来直数金。寂寞死灰人丧偶，婆娑生意树交阴。年来想见琼枝色，久梦蘧蘧到竹林。
□□□□□□□，□□□□□□□。风里浪花吹更白，雨中山色洗还青。海鸥聚处窗前见，林狖啼时枕上听。此际自然无限趣，王程不敢暂留停。
妆点青春更有谁，青春常许占先知。亚夫营畔风轻处，元亮门前日暖时。花密宛如飘六出，叶繁何惜借双眉。交情别绪论多少，好向仁人赠一枝。
虽被风霜竞欲催，皎然颜色不低摧。已疑素手能妆出，又似金钱未染来。香散自宜飘渌酒，叶交仍得荫苍苔。寻思闭户中宵见，应认寒窗雪一堆。
年来年去只艰危，春半尧山草尚衰。四海清平耆旧见，五陵寒食小臣悲。烟销井邑隈楼槛，雪满川原泥酒卮。拭尽贾生无限泪，一行归雁远参差。
榆火轻烟处处新，旋从闲望到诸邻。浮生浮世祗多事，野水野花娱病身。浊酒不禁云外景，碧峰犹冷寺前春。蓑衣毳衲诚吾党，自结村园一社贫。
平日时风好涕流，谗书虽盛一名休。寰区叹屈瞻天问，夷貊闻诗过海求。向夕便思青琐拜，近年寻伴赤松游。何当世祖从人望，早以公台命卓侯。
师离㴲水动王侯，心印光潜麈尾收。碧落雾霾松岭月，沧溟浪覆济人舟。一灯乍灭波旬喜，双眼重昏道侣愁。纵是了然云外客，每瞻缾几泪还流。
佛日西倾祖印隳，珠沈丹沼月沈辉。影敷丈室炉烟惨，风起禅堂松韵微。只履乍来留化迹，五天何处又逢归。解空弟子绝悲喜，犹自潸然对雪帏。
词场几度让长鞭，又向清朝贺九迁。品秩虽然殊此日，岁寒终不改当年。驰名早已超三院，侍直仍忻步八砖。今日相逢翻自愧，闲吟对酒倍潸然。
来书初出白云扃，乍蹑秋风马走轻。远近留连分岳色，别离呜咽乱泉声。休将巢许争喧杂，自共伊皋论太平。昨夜细看云色里，进贤星座甚分明。
万山岚霭簇洋城，数处禅斋尽有名。古柏八株堆翠色，灵泉一派逗寒声。暂游颇爱闲滋味，久住翻嫌俗性情。珍重支公每相勉，我于儒行也修行。
山名兴势镇梁洋，俨有真风福此方。瘦柏握盘笼殿紫，灵泉澄洁浸花香。暂游颇爱闲人少，久住翻嫌白日忙。只向五千文字内，愿成金骨住仙乡。
红妆齐抱紫檀槽，一抹朱弦四十条。湘水凌波惭鼓瑟，秦楼明月罢吹箫。寒敲白玉声偏婉，暖逼黄莺语自娇。丹禁旧臣来侧耳，骨清神爽似闻韶。
玉纤挑落折冰声，散入秋空韵转清。二五指中句塞雁，十三弦上啭春莺。谱从陶室偷将妙，曲向秦楼写得成。无限细腰宫里女，就中偏惬楚王情。
蹑尽悬空万仞梯，等闲身共白云齐。檐前下视群山小，堂上平分落日低。绝顶路危人少到，古岩松健鹤频栖。天边为要留名姓，拂石殷勤身自题。
霞衣欲举醉陶陶，不觉全家住绛霄。拔宅只知鸡犬在，上天谁信路岐遥。三清辽廊抛尘梦，八景云烟事早朝。为有故林苍柏健，露华凉叶锁金飙。
一握寒天古木深，路人犹说汉淮阴。孤云不掩兴亡策，两角曾悬去住心。不是冕旒轻布素，岂劳丞相远追寻。当时若放还西楚，尺寸中华未可侵。
龙斾飘飖指极边，到时犹更二三千。登高晓蹋巉岩石，冒冷朝冲断续烟。自学汉皇开土宇，不同周穆好神仙。秦民莫遣无恩及，大散关东别有天。
一战文场拔赵旗，便调金鼎佐无为。白麻骤降恩何极，黄发初闻喜可知。跋敕案前人到少，筑沙堤上马归迟。立班始得遥相见，亲洽争如未贵时。
柳阴如雾絮成堆，又引门生饮古台。淑景即随风雨去，芳樽宜命管弦开。谩夸列鼎鸣钟贵，宁免朝乌夜兔催。烂醉也须诗一首，不能空放马头回。
二百一十四门生，春风初长羽毛成。掷金换得天边桂，凿壁偷将榜上名。何辛不才逢圣世，偶将疏网罩群英。衰翁渐老儿孙小，异日知谁略有情。
立马荒郊满目愁，伊人何罪死林丘。风号古木悲长在，雨湿寒莎泪暗流。莫道文章为众嫉，只应轻薄是身雠。不缘魂寄孤山下，此地堪名鹦鹉洲。
剑牙钉舌血毛腥，窥算劳心岂暂停。不与大朝除患难，惟馀当路食生灵。从将户口资嚵口，未委三丁税几丁。今日帝王亲出狩，白云岩下好藏形。
放尔丁宁复故林，旧来行处好追寻。月明巫峡堪怜静，路隔巴山莫厌深。栖宿免劳青嶂梦，跻攀应惬白云心。三秋果熟松梢健，任抱高枝彻晓吟。
嶓冢祠前汉水滨，饮猿连臂下嶙峋。渐来子细窥行客，认得依稀是野宾。月宿从劳羁绁梦，松餐非复稻粱身。数声肠断和云叫，识是前时旧主人。
去年今日奉皇华，只为朝廷不为家。殿上一杯天子泣，门前双节国人嗟。龙荒冬往时时雪，兔苑春归处处花。上下一行如骨肉，几人身死掩风沙。
云藏宝殿风尘外，粉壁松轩入看初。话久仙童颜色老，病来玄鹤羽毛疏。樵翁接引寻红术，道士留连说紫书。不为壮心降未得，便堪从此玩清虚。
相思遥指玉霄峰，怅望江上阻万重。曾隔晓窗闻法鼓，几同寒榻听疏钟。别来知子长餐柏，吟处将谁对倚松。且住人间行圣教，莫思天路便登龙。
尘事何年解客嘲，十年容易到三茅。长思碧洞云窗下，曾借黄庭雪夜抄。丹桂有心凭至论，五峰无信问深交。杏坛仙侣应相笑，只为浮名未肯抛。
绿发童颜羽服轻，天台王屋几经行。云程去速因风起，酒债还迟待药成。房闭十洲烟浪阔，箓开三洞鬼神惊。他年华表重归日，却恐桑田已变更。
黄沙风卷半空抛，云动阴山雪满郊。探水人回移帐就，射雕箭落著弓抄。鸟逢霜果饥还啄，马渡冰河渴自跑。占得高原肥草地，夜深生火折林梢。
切断牙床镂紫金，最宜平稳玉槽深。因逢淑景开佳宴，为出花奴奏雅音。掌底轻璁孤鹊噪，枝头干快乱蝉吟。开元天子曾如此，今日将军好用心。
初携书剑别湘潭，金榜标名第十三。昔日声名喧洛下，近来诗价满江南。长为邑令情终屈，纵处曹郎志未甘。莫学冯唐便休去，明君晚事未为惭。
曾闻洛下缀神仙，火树南栖几十年。白首自忻丹桂在，诗名已得四方传。行随秋渚将归雁，吟傍梅花欲雪天。今日还家莫惆怅，不同初上渡头船。
恰当岁日纷纷落，天宝瑶花助物华。自古最先标瑞牒，有谁轻拟比杨花。密飘粉署光同冷，静压青松势欲斜。岂但小臣添兴咏，狂歌醉舞一家家。
不遇至真传道要，曾看真诰亦何为。旧碑经乱沈荒涧，灵篆因耕出故基。蛙黾自喧浇药井，牛羊闲过放生池。萧条夕景空坛畔，朽桧枝斜绿蔓垂。
一寻遗迹到仙乡，云鹤沈沈思渺茫。丹井岁深生草木，芝田春废卧牛羊。雨淋残画摧荒壁，鼠引饥虵落坏梁。薄暮欲归仍伫立，菖蒲风起水泱泱。
一上高楼醉复醒，日西江雪更冥冥。化风吹火全无气，平望惟松少露青。腊内不妨南地少，夜长应得小窗听。因思旧隐匡庐日，闲看杉柽掩石扃。
惜花无计又花残，独遶芳丛不忍看。暖艳动随莺翅落，冷香愁杂燕泥干。绿珠倚槛魂初散，巫峡归云梦又阑。忍把一尊重命乐，送春招客亦何欢。
南国春寒朔气回，霏霏还阻百花开。全移暖律何方去，似误新莺昨日来。平野旋销难蔽草，远林高缀却遮梅。不知金勒谁家子，只待晴明赏帝台。
谁道江南要雪难，半春犹得倚楼看。却遮迟日偷莺暖，密洒西风借鹤寒。散漫不容梨艳去，轻明应笑玉华干。和来琼什虽无敌，且是侬家比兴残。
州中案牍鱼鳞密，界上军书竹节稠。眼底好花浑似雪，瓮头春酒漫如油。东君不为留迟日，清镜唯知促白头。最觉此春无气味，不如庭草解忘忧。
官为将相复何求，世路多端早合休。渐老更知春可惜，正欢唯怕客难留。雨催草色还依旧，晴放花枝始自由。莫厌百壶相劝倒，免教无事结闲愁。
万蘂争开照槛光，诗家何物可相方。锦江风撼云霞碎，仙子衣飘黼黻香。裛露早英浓压架，背人狂蔓暗穿墙。彩笺蛮榼旬休日，欲召亲宾看一场。
拂檐拖地对前墀，蝶影蜂声烂熳时。万倍馨香胜玉蘂，一生颜色笑西施。忘归醉客临高架，恃宠佳人索好枝。将并舞腰谁得及，惹衣伤手尽从伊。
肠断题诗如执别，芳茵愁更绕阑铺。风飘金蘂看全落，露滴檀英又暂苏。失意婕妤妆渐薄，背身妃子病难扶。回看池馆春休也，又是迢迢看画图。
春霖未免妨游赏，唯到诗家自有情。花径不通新草合，兰舟初动曲池平。净缘高树莓苔色，饥集虚廊燕雀声。闲忆昔年为客处，闷留山馆阻行行。
萧萧春雨密还疏，景象三时固不如。寒入远林莺翅重，暖抽新麦土膏虚。细蒙台榭微兼日，潜涨涟漪欲动鱼。唯称乖慵多睡者，掩门中酒览闲书。
公退寻芳已是迟，莫因他事更来稀。未经旬日唯忧落，算有开时不合归。歌槛宴馀风袅袅，闲园吟散雨霏霏。高楼鼓绝重门闭，长为抛回恨解衣。
去祷山川尚未还，云雷寻作远声寒。人情便似秋登悦，天色休劳夜起看。高槛气浓藏柳郭，小庭流拥没花坛。须知太守重墙内，心极农夫望处欢。
二年尘冒处中台，喜得南归退不才。即路敢期皇子送，出关犹有御书来。未知天地恩何报，翻对江山思莫开。斜日苇汀凝立处，远波微飏翠如苔。
江云未散东风暖，溟蒙正在高楼见。细柳缘堤少过人，平芜隔水时飞燕。我有近诗谁与和，忆君狂醉愁难破。昨夜南窗不得眠，闲堦点滴回灯坐。
万派争流雨过时，晚来春静更逶迤。轻鸥散遶夫差国，远树微分夏禹祠。青岸渐平濡柳带，旧溪应暖负莼丝。风鬟倚檝谁家子，愁看鸳鸯望所之。
粉蝶翩翩若有期，南园长是到春归。闲依柳带参差起，困傍桃花独自飞。潜被燕惊还散乱，偶因人逐入帘帏。晚来欲雨东风急，回看池塘影渐稀。
省从骑竹学讴吟，便𣨼光阴役此心。寓目不能闲一日，闭门长胜得千金。窗悬夜雨残灯在，庭掩春风落絮深。唯有故人同此兴，近来何事懒相寻。
楼台虽少景何深，满地青苔胜布金。松影晚留僧共坐，水声闲与客同寻。清凉会拟归莲社，沈湎终须弃竹林。长爱寄吟经案上，石窗秋霁向千岑。
虽向锺峰数寺连，就中奇胜出其间。不教幽树妨闲地，别著高窗向远山。莲沼水从双涧入，客堂僧自九华还。无因得结香灯社，空向王门玷玉班。
欲谋休退尚因循，且向东溪种白𬞟。谬应星辰居四辅，终期冠褐作闲人。城中隔日趋朝懒，楚外千峰入梦频。残照晚庭沈醉醒，静吟斜倚老松身。
十月清霜尚未寒，雪英重叠已如抟。还悲独咏东园里，老作南州刺史看。北客见皆惊节气，郡僚痴欲望杯盘。交亲罕至长安远，一醉如泥岂自欢。
闲游何用问东西，寓兴皆非有所期。断酒只携僧共去，看山从听马行迟。溪田雨涨禾生耳，原野莺啼黍熟时。应有交亲长笑我，独轻人事鬓将衰。
湘寺闲居亦半年，就中昨夜好潸然。人归远岫疏钟后，雪打高杉古屋前。投足正逢他国乱，冥心未解祖师禅。炉烟向冷孤灯下，唯有寒吟到曙天。
随风竟日势漫漫，特地繁于故岁看。幽榭冻黏花屋重，短檐斜湿燕巢寒。闲听不寐诗魂爽，净吃无厌酒肺干。莫道便为桑麦药，亦胜焦涸到春残。
淡淡西园日又垂，一尊何忍负芳枝。莫言风雨长相促，直是晴明得几时。心破只愁莺践落，眼穿唯怕客来迟。年年使我成狂叟，肠断红笺几首诗。
一气才新物未知，每惭青律与先吹。雪霜迷素犹嫌早，桃杏虽红且后时。云鬓自黏飘处粉，玉鞭谁指出墙枝。老夫多病无风味，只向尊前咏旧诗。
登高始觉太虚宽，白雪须知唱和难。云渡琐窗金榜湿，月移珠箔水精寒。九天星象帘前见，六代城池直下观。唯有上层人未到，金乌飞过拂阑干。
霏霏奕奕满寒空，况是难逢值腊中。未白已堪张宴会，渐繁偏好去帘栊。庭莎易集看盈地，池柳难装旋逐风。长爱清华入诗句，预愁迟日放消融。
自远凝旒守上阳，舞衣顿减旧朝香。帘垂粉阁春将尽，门掩梨花日渐长。草色深浓封辇路，水声低咽转宫墙。君王一去不回驾，皓齿青蛾空断肠。
携觞邀客遶朱阑，肠断残春送牡丹。风雨数来留不得，离披将谢忍重看。氛氲兰麝香初减，零落云霞色渐干。借问少年能几许，不须推酒厌杯盘。
贪程只为看庐阜，及到停舟恨颇浓。云暗半空藏万仞，雪迷双瀑在中峰。林端莫辨曾游路，鸟际微闻向暮钟。长愧昔年招我入，共寻香社见芙蓉。
斜倚秋风绝比伦，千英和露染难匀。自为祥瑞生南国，谁把丹青寄北人。明月几宵同绿水，牡丹无路出红尘。怜伊不算多时立，赢得馨香暗上身。
纷纷忽降当元曾，著物轻明似月华。狂洒玉墀初散絮，密黏宫树未妨花。迥封双阙千寻峭，冷压南山万仞斜。宁意传来中使出，御题先赐老僧家。
养花天气近平分，瘦马来敲白下门。晓色未开山意远，春容犹淡月华昏。琅琊冷落存遗迹，篱舍稀疏带旧村。此地几经人聚散，只今王谢独名存。
闲思连上景难齐，树绕仙乡路绕溪。明月夜舟渔父唱，春风平野鹧鸪啼。城边寄信归云外，花下倾杯到日西。更忆海阳垂钓侣，昔年相遇草萋萋。
祝融峰下逢嘉节，相对那能不怆神。烟里共寻幽磵菊，樽前俱是异乡人。遥山带日应连越，孤雁来时想别秦。自古登高尽惆怅，茱萸休笑泪盈巾。
暂把枯藤倚碧根，禅堂初创楚江𣸣。直疑松小难留鹤，未信山低住得云。草接寺桥牛笛近，日衔村树鸟行分。每来共忆曾游处，万壑泉声绝顶闻。
冥鸿迹在烟霞上，燕雀休夸大厦巢。名利最为浮世重，古今能有几人抛。逼真但使心无著，混俗何妨手强抄。深喜卜居连岳色，水边竹下得论交。
曾于西晋封中散，又向东吴作大夫。浓翠自知千古在，清声谁道四时无。枝柯偃后龙蛇老，根脚盘来爪距粗。直待素秋摇落日，始将凡木鬬荣枯。
谋身谋隐两无成，拙计深惭负耦耕。渐老可堪怀故国，多愁翻觉厌浮生。言诗幸遇明公许，守朴甘遭俗者轻。今日况闻搜草泽，独悲憔悴卧升平。
戍楼吹角起征鸿，猎猎寒旌背晚风。千里暮烟愁不尽，一川秋草恨无穷。山河惨淡关城闭，人物萧条市井空。只此旅魂招未得，更堪回首夕阳中。
客离孤馆一灯残，牢落星河欲曙天。鸡唱未沈函谷月，雁声新度灞陵烟。浮生已悟庄周蝶，壮志仍输祖逖鞭。何事悠悠策羸马，此中辛苦过流年。
空江浩荡景萧然，尽日菰蒲泊钓船。青草浪高三月渡，绿杨花扑一溪烟。情多莫举伤春目，愁极兼无买酒钱。犹有渔人数家住，不成村落夕阳边。
暖风芳草竟芊绵，多病多愁负少年。弱柳未胜寒食雨，好花争奈夕阳天。溪边物色堪图画，林畔莺声似管弦。独有离人开泪眼，强凭杯酒亦澘然。
秋风丹叶动荒城，惨淡云遮日半明。昼梦却因惆怅得，晚愁多为别离生。江淹彩笔空留恨，庄叟玄谭未及情。千古怨魂销不得，一江寒浪若为平。
征帆初挂酒初酣，暮景离情两不堪。千里晚霞云梦北，一洲霜橘洞庭南。溪风送雨过秋寺，磵石惊龙落夜潭。莫把羁魂吊湘魄，九疑愁绝销烟岚。
六街晴色动秋光，雨霁凭高只易伤。一曲晚烟浮渭水，半桥斜日照咸阳。休将世路悲尘事，莫指云山认故乡。回首汉宫楼阁暮，数声钟鼓自微茫。
香清粉澹怨残春，蝶翅蜂须恋蘂尘。闲倚晚风生怅望，静留迟日学因循。休将薜荔为青琐，好与玫瑰作近邻。零落若教随暮雨，又应愁杀别离人。
风透疏帘月满庭，倚栏无事倍伤情。烟垂柳带纤腰软，露滴花房怨脸明。愁逐野云销不尽，情随春浪去难平。幽窗谩结相思梦，欲化西园蝶未成。
日暮秋风吹野花，上清归客意无涯。桃源寂寂烟霞闭，天路悠悠星汉斜。还似世人生白发，定知仙骨变黄芽。东城南陌频相见，应是壶中别有家。
欲为皇王服远戎，万人金甲鼓鼙中。阵云黯塞三边黑，兵血愁天一片红。半夜翻营旗搅月，深秋防戍剑磨风。谤书未及明君𦶟，卧骨将军已殁功。
苦战沙门卧箭痕，戍楼闲上望星文。生希国泽分偏将，死夺河源荅圣君。鸢覰败兵眠白草，马惊边鬼哭阴云。功多地远无人纪，汉阁笙歌日又曛。
塞叶声悲秋欲霜，寒山数点下牛羊。映霞旅雁随疏雨，向碛行人带夕阳。边骑不来沙路失，国恩深后海城荒。胡儿向化新成长，犹自千回问汉王。
贵主和亲杀气沉，燕山闲猎鼓鼙音。旗分雪草偷边马，箭入寒云落塞禽。陇月尽牵乡思动，战衣谁寄泪痕深。金钗谩作封侯别，劈破佳人万里心。
月冷榆关过雁行，将军寒笛老思乡。贰师骨恨千夫壮，李广魂飞一剑长。戍角就沙催落日，阴云分碛护飞霜。谁知汉武轻中国，闲夺天山草木荒。
秋含砧杵𢭏斜阳，笛引西风颢气凉。薜荔惹烟笼蟋蟀，芰荷翻雨泼鸳鸯。当年酒贱何妨醉，今日时难不易狂。肠断旧游从一别，潘安惆怅满头霜。
王气生秦四百年，晋元东渡浪花船。正惭海内皆涂地，来保江南一片天。古树著行临远岸，暮山相亚出微烟。千征万战英雄尽，落日牛羊食野田。
暮潮声落草光沉，贾客来帆宿岸阴。一笛月明何处酒，满城秋色几家砧。时清曾恶桓温盛，山翠长牵谢傅心。今日到来何物在，碧烟和雨锁寒林。
绀殿松萝太古山，仙人曾此话桑田。闲倾云液十分日，已过浮生一万年。花洞路中逢鹤信，水帘岩底见龙眠。我来游礼酬心愿，欲共怡神契自然。
眼穿林罅见郴州，井里交连侧局揪。味道不来闲处坐，劳生更欲几时休。苏仙宅古烟霞老，义帝坟荒草木愁。千古是非无处问，夕阳西去水东流。
□□□□□□□，□□□□□□□。玉殿大开从客入，金桃烂熟没人偷。凤惊宝扇频翻翅，龙惧金鞭不转头。□□□□□□□，□□□□□□□。
白榆风飒九天秋，王母朝回宴玉楼。日月渐长双凤睡，桑田欲变六鳌愁。云翻箫管相随去，星触旌幢各自流。诗酒近来狂不得，骑龙却忆上清游。
曾应大中天子举，四朝风月鬓萧疏。不随世祖重携剑，却为文皇再读书。十载战尘销旧业，满城春雨坏贫居。一枝何事于君借，仙桂年年幸有馀。
仙桂曾攀第一枝，薄游湘水阻佳期。皋桥已失齐眉愿，萧寺行逢落发师。废苑露寒兰寂寞，丹山云断凤参差。闻公已有平生约，谢绝女萝依兔丝。
公退琴堂动逸怀，闲披烟霭访微才。马嘶穷巷蛙声息，辙到衡门草色开。风引柳花当坐起，日将林影入庭来。满斋尘土一床藓，多谢从容水饭回。
去去天涯无定期，瘦童羸马共依依。暮烟江口客来绝，寒叶岭头人住稀。带雪野风吹旅思，入云山火照行衣。钓台吟阁沧洲在，应为初心未得归。
僻居虽爱近林泉，幽径闲居碧藓连。向竹掩扉随鹤息，就溪安石学僧禅。古琴带月音声亮，山果经霜气味全。多谢故交怜朴野，隔云时复寄佳篇。
叠𪩘层峰坐可观，枕门流水更潺湲。晓钟声彻洞溪远，夏木影笼轩槛寒。幽径乍寻衣屦润，古堂频宿梦魂安。因嗟城郭营营事，不得长游空鬓残。
一入仙山万虑宽，夜深宁厌倚虚栏。鹤和云影宿高木，人带月光登古坛。芝术露浓溪坞白，薜萝风起殿廊寒。更陪羽客论真理，不觉初钟叩晓残。
远岫当轩列翠光，高僧一衲万缘忘。碧松影里地长润，白藕花中水亦香。云自雨前生净石，鹤于钟后宿长廊。游人恋此吟终日，盛暑楼台早有凉。
长羡闲居一水湄，吟情高古有谁知。石楼待月横琴久，渔浦经风下钓迟。僻坞落花多掩径，旧山残烧几侵篱。松门别后无消息，早晚重应蹑屐随。
门巷秋归更寂寥，雨馀闲砌委兰苗。梦回月夜虫吟壁，病起茅斋药满瓢。泽国旧游关远思，竹林前会负佳招。身名未立犹辛苦，何许流年晚鬓凋。
白云峰下古溪头，曾与提壶烂熳游。登阁共看彭蠡水，围炉相忆杜陵秋。棋玄不厌通高品，句妙多容隔岁酬。别后相思时一望，暮山空碧水空流。
弱柳风高远漏沈，坐来难便息愁吟。江城雪尽寒犹在，客舍灯孤夜正深。尘土积年粘旅服，关山无处寄归心。此时遥羡闲眠侣，静掩云扉卧一林。
旧隐匡庐一草堂，今闻携策谒吾皇。峡云难卷从龙势，古剑终腾出土光。开翅定期归碧落，濯缨宁肯问沧浪。他时得意交知仰，莫忘裁诗寄钓乡。
竹翠苔花遶槛浓，此亭幽致讵曾逢。水分林下清泠派，山峙云间峭峻峰。怪石夜光寒射烛，老杉秋韵冷和钟。不知来往留题客，谁约重寻莲社踪。
几日区区在远程，晚烟林径喜相迎。姿容虽有尘中色，巾屦犹多岳上清。野石静排为坐榻，溪茶深煮当飞觥。留连话与方经宿，又欲携书别我行。
别手应难及此精，须知攒簇自心灵。始于毫末分诸国，渐见图中列四溟。关路欲伸通楚势，蜀山俄耸入秦青。笔端尽现寰区事，堪把长悬在户庭。
束书辞我下重巅，相送同临楚岸边。归思几随千里水，离情空寄一枝蝉。园林到日酒初熟，庭户开时月正圆。莫使蹉跎恋疏野，男儿酬志在当年。
匹马嘶风去思长，素琴孤剑称戎装。路涂多是过残岁，杯酒无辞到醉乡。云傍水村凝冷片，雪连山驿积寒光。毘陵城下饶嘉景，回日新诗应满堂。
碧洞幽岩独息心，时人何路得相寻。养生不说凭诸药，适意惟闻在一琴。石径扫稀山藓合，竹轩开晚野云深。他年功就期飞去，应笑吾徒多苦吟。
闲步秋光思杳然，荷藜因共过林烟。期收野药寻幽路，欲采溪菱上小船。云吐晚阴藏霁岫，柳含馀霭咽残蝉。倒尊尽日忘归处，山磬数声敲暝天。
五老云中勤学者，遇时能不困风尘。束书西上谒明主，捧檄南归慰老亲。别馆友朋留醉久，去程烟月入吟新。莫因官小慵之任，自古鸾栖有异人。
功绩精妍世少伦，图时应倍用心神。不知草木承何异，但见江山长带春。云势似离岩底石，浪花如动岸边𬞟。更疑独泛渔舟者，便是其中旧隐人。
不知何处好消忧，公退携壶即上楼。职事久参侯伯幕，梦魂长遶帝王州。黄山向晚盈轩翠，黟水含春绕槛流。遥想玉堂多暇日，花时谁伴出城游。
小隐山人十洲客，莓苔为衣双耳白。青编为我忽降书，暮雨虹蜺一千尺。赤城门闭六丁直，晓日已烧东海色。朝天半夜闻玉鸡，星斗离离碍龙翼。
鸡声春晓上林中，一声惊落虾蟆宫。二声唤破枕边梦，三声行人烟海红。平旦慵将百雏语，蓬松锦绣当阳处。愧君饮食长相呼，为君昼鸣下高树。
康乐风流五百年，永嘉铃阁又登贤。严城鼓动鱼惊海，华屋尊开月下天。内使笔锋光案牍，鄢陵诗句满山川。今来谁似韩家贵，越绝髦幢雁影连。
无路青冥夺锦袍，耻随黄雀住蓬蒿。碧云梦后山风起，珠树诗成海月高。久滞鼎书求羽翼，未忘龙阙致波涛。闲来长得留侯癖，罗列樝梨校六韬。
旧德徐方天下闻，当年熊轼继清芬。井田异政光蛮竹，符节深恩隔瘴云。已见嘉祥生北户，尝嫌夷貊蠹南薰。几时徴拜征西越，学著缦胡从使君。
普宁都护军威重，九驿梯航压要津。十二铜鱼尊画戟，三千犀甲拥朱轮。风云已静西山寇，闾井全移上国春。不独来苏发歌咏，天涯半是泣珠人。
越艳听谣不厌听，楼船高卧静南溟。未闻建水窥龙剑，应喜家山接女星。三捷楷模光典策，一生封爵笑丹青。皇恩几日西归去，玉树扶疏正满庭。
世禄三朝压凤池，杜陵公子汉庭知。雷封始贺堂溪剑，花府寻邀玉树枝。几日坐谈诛叛逆，列城归美见歌诗。从军莫厌千场醉，即是金銮宠命时。
蓬瀛簪笏旧联行，紫极差池降宠章。列国山河分雁字，一门金玉尽龙骧。耿家符节朝中美，袁氏芝兰阃外香。烽戍悠悠限巴越，伫听歌咏两甘棠。
伏波恩行动南夷，交趾喧传四瑞诗。燕鼠孕灵褒上德，龟莲增耀荅无私。回翔雪侣窥檐处，照映红巢出水时。尽写流传在轩槛，嘉祥从此百年知。
十地严宫礼竺皇，栴檀楼阁半天香。祇园树老梵声小，雪岭花香灯影长。霄汉落泉供月界，蓬壶灵鸟侍云房。何年七七金人降，金锡珠坛满上方。
楚谣襦袴整三千，喉舌新恩下九天。天角雄都分节钺，蛟龙旧国罢楼船。昆河已在兵钤内，棠树空留鹤岭前。多病无因酬一顾，鄢陵千骑去翩翩。
燕台下榻玉为人，月桂曾输次第春。几日酬恩坐炎瘴，九秋高驾拂星辰。汉庭凤进鹓行喜，隋国珠还水府贫。多少嘉谟奏风俗，斗牛孤剑在平津。
水护星坛列太虚，烟霓十八上仙居。时人未识辽东鹤，吾祖曾传宝鼎书。终日章江催白鬓，何年丹灶见红蕖。桃花谷口春深浅，欲访仙生赤鲤鱼。
郏鄏妖兴炎汉衰，先生南国卧明夷。凤皇屡降玄𫄸礼，琼石终藏烈火诗。禁掖衣冠加宋鹊，湖山耕钓没尧时。千年垅树何人哭，寂寞苍苔内史碑。
原隰经霜蕙草黄，塞鸿消息怨流芳。秋山落照见麋鹿，南国异花开雪霜。烟火近通槃瓠俗，水云深入武陵乡。曾逢啮缺话东海，长忆萧家青玉床。
烟雨南江一叶微，松潭渔父夜相依。断沙雁起金精出，孤岭猿愁木客归。楚国柑橙劳梦想，丹陵霞鹤间音徽。无因得似沧溟叟，始忆离巢已倦飞。
崆垌一派泻苍烟，长揖丹丘逐水仙。云树杳冥通上界，峰峦回合下闽川。侵星愁过蛟龙国，采碧时逢婺女船。已判猿催鬓先白，几重滩濑在秋天。
螺亭倚棹哭飘蓬，白浪欺船自向东。楚国蕙兰增怅望，番禺筐篚旅虚空。江城雪落千家梦，汀渚冰生一夕风。弃置侯鲭任羇束，不劳龟瓦问穷通。
金碧高层世界空，凭蜺长啸八銮风。横轩水壮蛟龙府，倚栋星开牛斗宫。三楚故墟残景北，六朝荒苑断山东。不堪怀古劳悲笑，安得鹏抟颢气中。
常思剑浦越清尘，豆蔻花红十二春。昆玉已成廊庙器，涧松犹是薜萝身。虽同橘柚依南土，终愧魁罡近北辰。好向昌时荐遗逸，莫教千古吊灵均。
平南门馆凤皇毛，二十华轩立最高。几处谈天致云雨，早时文海得鲸鳌。姻联紫府萧窗贵，职称青钱绣服豪。江徼无虞才不展，衔杯终日咏离骚。
秦帝南巡厌火精，苍黄埋剑故丰城。霸图缭戾金龙螫，坤道扶摇紫气生。星斗卧来闲窟穴，雌雄飞去变澄泓。永怀惆怅中宵作，不见春雷发匣声。
子晋鸾飞古洛川，金桃再熟贺郎仙。三清乐奏嵩丘下，五色云屯御苑前。朱顶舞低迎绛节，青鬟歌对驻香𫐌。谁能白昼相悲泣，太极光阴亿万年。
汗漫东游黄鹤雏，缙云仙子住清都。三元麟凤推高座，六甲风雷閟小壶。日月暗资灵寿药，山河拟作化生符。若为失意居蓬岛，鳌足尘飞桑树枯。
凤皇城里花时别，玄武江边月下逢。客舍莫辞先买酒，相门曾忝旧登龙。迎风骚屑千家竹，隔水悠扬午夜钟。明日又行西蜀去，不堪天际远山重。
长洲茂苑朝夕池，映日含风结细漪。坐当伏槛红莲披，雕轩洞户青𬞟吹。轻幌芳烟郁金馥，绮檐花簟桃李枝。苕苕翡翠但相逐，桂树鸳鸯恒并宿。
绝顶松堂喜暂游，一宵玄论接浮丘。云开碧落星河近，月出沧溟世界秋。尘里年光何急急，梦中强弱自悠悠。他时书剑酬恩了，愿逐鸾车看十洲。
悠悠旅宦役尘埃，旧业那堪信未回。千里梦随残月断，一声蝉送早秋来。壶倾浊酒终难醉，匣锁青萍久不开。唯有搜吟遣怀抱，凉风时复上高台。
祗应红杏是知音，灼灼偏宜间竹阴。几树半开金谷晓，一溪齐绽武陵深。艳舒百叶时皆重，子熟千年事莫寻。谁步宋墙明月下，好香和影上衣襟。
致主嘉谋尚未伸，慨然深志与谁论。唤回古意琴开匣，陶出真情酒满樽。明月过溪吟钓艇，落花堆席睡僧轩。九重梦卜时终在，莫向深云独闭门。
著得新书义更幽，负琴何处不遨游。玄宫寄宿月华冷，羽客伴吟松韵秋。满户烟霞思紫阁，一帆风雨忆沧洲。吾君侧席求贤切，未可悬瓢枕碧流。
挂却朝冠披鹤氅，羽人相伴恣遨游。忽因风月思茅岭，便挈琴樽上叶舟。野寺宿时魂梦冷，海门吟处水云秋。华阳洞府年光永，莫向仙乡拟驻留。
远公遗迹在东林，往事名存动苦吟。杉桧已依灵塔老，烟霞空锁影堂深。入帘轻吹催香印，落石幽泉杂磬音。十八贤人消息断，莲池千载月沈沈。
寥寥陋巷独扃门，自乐清虚不厌贫。数局棋中消永日，一樽酒里送残春。雨催绿藓铺三径，风送飞花入四邻。羡尔朗吟无外事，沧洲何必去垂纶。
寒松肌骨鹤心情，混俗陶陶隐姓名。白发只闻悲短景，红尘谁解信长生。壶中日月存心近，岛外烟霞入梦清。每许相亲应计分，琴馀常见话蓬瀛。
风暖汀洲吟兴生，远山如画雨新晴。残阳影里水东注，芳草烟中人独行。闪闪酒帘招醉客，深深绿树隐啼莺。盘桓渔舍忘归去，云静高空月又明。
雄飞看是逼嵓廊，逸思常闻不暂忘。公署静眠思水石，古屏闲展看潇湘。老来酒病虽然减，秋杪诗魔更是狂。乘兴有时招羽客，横琴移月启茅堂。
蓝袍竹简佐琴堂，县僻人稀觉日长。爱静不嫌官况冷，苦吟从听鬓毛苍。闲寻野寺听秋水，寄睡僧窗到夕阳。骞翥会应霄汉去，渔竿休更恋沧浪。
山阳旧社终经梦，容易言归不可留。瓶贮瀑泉离五老，锡摇江雨上孤舟。鱼行细浪分沙觜，雁逆高风下苇洲。遥想枚皋宅边寺，不知凉月共谁游。
孤琴尘翳剑慵磨，自顾泥蟠欲奈何。千里交亲消息断，一庭风雨梦魂多。题桥未展相如志，叩角谁怜宁戚歌。唯赖明公怜道在，敢携蓑笠钓烟波。
萧条陋巷绿苔侵，何事君心似我心。贫户懒开元爱静，病身才起便思吟。闲留好鸟庭柯密，暗养鸣蛩砌草深。况是清朝重文物，无愁当路少知音。
闷见尘中光景促，仙乡来礼紫阳君。人居淡寂应难老，道在虚无不可闻。松桧稳栖三岛鹤，楼台闲锁九霄云。羡师向此朝星斗，一炷清香午夜焚。
闲忆当年游物外，羽人曾许驻仙乡。溪头烘药烟霞暖，花下围棋日月长。偷摘蟠桃思曼倩，化成蝴蝶学蒙庄。俗缘未断归浮世，空望林泉意欲狂。
懒向人前著紫衣，虚堂闲倚一条藜。虽承雨露居龙阙，终忆烟霞梦虎溪。睡起晓窗风淅淅，病来深院草萋萋。有时乘兴寻师去，煮茗同吟到日西。
结茅曾在碧江隈，多病贫身养拙来。雨歇汀洲垂钓去，月当门巷访僧回。静临窗下开琴匣，闷向床头泼酒醅。游宦等闲千里隔，空馀魂梦到渔台。
门前烟水似潇湘，放旷优游兴味长。虚阁静眠听远浪，扁舟闲上泛残阳。鹤翘碧藓庭除冷，竹引清风枕簟凉。犬吠疏篱明月上，邻翁携酒到茅堂。
无机终日狎沙鸥，得意高吟景且幽。槛底江流偏称月，檐前山朵最宜秋。遥村处处吹横笛，曲岸家家系小舟。别后再游心未遂，设屏惟画白𬞟洲。
与君诗兴素来狂，况入清秋夜景长。溪阁共谁看好月，莎堦应独听寒螀。卷中新句诚堪喜，身外浮名不足忙。会约垂名继前哲，任他玄发尽如霜。
森森移得自山庄，植向空庭野兴长。便有好风来枕簟，更无闲梦到潇湘。荫来砌藓经疏雨，引下溪禽带夕阳。闲约羽人同赏处，安排棋局就清凉。
昔年庐岳闲游日，乘兴因寻物外僧。寄宿爱听松叶雨，论诗惟对竹窗灯。各拘片禄寻分别，高谢浮名竟未能。一念支公安可见，影堂何处暮云凝。
虽寄上都眠竹寺，逸情终忆白云端。闲登锺阜林泉晚，梦去沃洲风雨寒。新试茶经煎有兴，旧婴诗病舍终难。常闻秋夕多无寐，月在高台独凭栏。
笻杖担琴背俗尘，路寻茅岭有谁群。仙翁物外应相遇，灵药壶中必许分。香入肌肤花洞酒，冷侵魂梦石床云。伊予亦有朝修志，异日遨游愿见君。
槐柳蝉声起渡头，海城孤客思悠悠。青云展志知何日，皓月牵吟又入秋。鉴里渐生潘岳鬓，风前犹著卜商裘。鸣琴良宰挥毫士，应笑蹉跎身未酬。
叠石峨峨象翠微，远山魂梦便应稀。从教藓长添峰色，好引泉来作瀑飞。萤影夜攒疑烧起，茶烟朝出认云归。知君创得兹幽致，公退吟看到落晖。
闲忆诗人思倍劳，维舟清夜泥风骚。鱼龙不动澄江远，云雾皆收皎月高。潮满钓舟迷浦屿，霜繁野树叫猿猱。此时吟苦君知否，双鬓从他有二毛。
县庭无事似山斋，满砌青青旋长苔。闲抚素琴曹吏散，自烹新茗海僧来。买将病鹤劳心养，移得闲花用意栽。几度访君留我醉，瓮香皆值酒新开。
鹏霄休叹志难伸，贫病虽萦道且存。阮瑀不能专笔砚，嵇康唯要乐琴尊。春风满院空欹枕，芳草侵堦独闭门。剑有尘埃书有蠹，昔年心事共谁论。
堪羡元戎虚右席，便承纶綍起金台。菊丛憔悴陶潜去，莲幕光辉阮瑀来。好向尊罍陈妙画，定应书檄播雄才。预愁别后相思处，月入闲窗远梦回。
旅馆飘飘类断蓬，悠悠心绪有谁同。一宵风雨花飞后，万里乡关梦自通。多难不堪容鬓改，沃愁惟怕酒杯空。采兰扇沈何时遂，洗虑焚香叩上穹。
重向烟萝省旧游，因寻遗迹想浮丘。峰头鹤去三清远，坛畔月明千古秋。泉落小池清复咽，云从高峤起还收。自惭未得冲虚术，白发无情渐满头。
古观寥寥枕碧溪，偶思前事立残晖。漆园化蝶名空在，柱史犹龙去不归。丹井泉枯苔锁合，醮坛松折鹤来稀。回头因叹浮生事，梦里光阴疾若飞。
无事无忧鬓任苍，浊醪闲酌送韶光。溟蒙雨过池塘暖，狼藉花飞砚席香。好古未尝疏典册，悬图时要看潇湘。恋君清话难留处，归路迢迢又夕阳。
暮春栏槛有佳期，公子开颜乍拆时。翠幄密笼莺未识，好香难掩蝶先知。愿陪妓女争调乐，欲赏宾朋预课诗。只恐却随云雨去，隔年还是动相思。
混俗从教鬓似银，世人无分得相亲。槎流海上波涛阔，酒满壶中天地春。功就不看丹灶火，性闲时拂玉琴尘。仙家变化谁能测，只恐洪崖是此身。
池馆寂寥三月尽，落花重叠盖莓苔。惜春眷恋不忍扫，感物心情无计开。梦断美人沈信息，目穿长路倚楼台。琅玕绣段安可得，流水浮云共不回。
虚楼一望极封疆，积雨晴来野景长。水接海门铺远色，稻连京口发秋香。鸣蝉历历空相续，归鸟翩翩自著行。吟罢倚栏深有思，清风留我到斜阳。
暂驻征轮野店间，悠悠时节又春残。落花风急宿酲解，芳草雨昏春梦寒。惭逐利名头易白，欲眠云水志犹难。却怜村寺僧相引，闲上虚楼共倚栏。
竟日如丝不暂停，莎堦闲听滴秋声。斜飘虚阁琴书润，冷逼幽窗梦寐清。开户只添搜句味，看山还阻上楼情。遥知公退琴堂静，坐对萧骚饮兴生。
宋玉逢秋何起悲，新恩委寄好开眉。班升鸳鹭频经岁，任佐龚黄必暂时。乍对烟霞吟海峤，应思𬞟蓼梦江湄。一朝凤诏仲征入，鹏化那教尺鷃知。
心似白云归帝乡，暂停良画别龚黄。烟波乍晓浮兰櫂，魂梦先飞近御香。一路伴吟汀草绿，几程清思水风凉。想应敷对忠言后，不放乡云离太阳。
不妨公退尚清虚，创得幽斋兴有馀。要引好风清户牖，旋栽新竹满庭除。倾壶待客花开后，煮茗留僧月上初。更有野情堪爱处，石床苔藓似匡庐。
得从岳叟诚堪重，却献皋夔事更宜。公退启枰书院静，日斜收子竹阴移。适情岂待樵柯烂，罢局还应屐齿隳。预想幽窗风雨夜，一灯闲照覆图时。
鸟栖庭树夜悠悠，枕上谁知泪暗流。千里梦魂迷旧业，一城砧杵捣残秋。窗闲寂寂灯犹在，帘外萧萧雨未休。早晚莱衣同著去，免悲流落在边州。
绵蛮黄鸟不堪听，触目离愁怕酒醒。云散碧山当晚槛，雨催青藓匝春庭。寻芳懒向桃花坞，垂钓空思杜若汀。昼梦不成吟有兴，挥毫书在枕边屏。
江村摇落暮蝉鸣，执手临岐动别情。古岸相看残照在，片帆难驻好风生。牵吟一路逢山色，醒睡长汀对月明。况是清朝至公在，预知乔木定迁莺。
官资清贵近丹墀，性格孤高世所稀。金殿日开亲凤扆，古幈时展看渔矶。酒醒虚阁秋帘卷，吟对疏篁夕鸟归。献替频陈忠誉播，鹏霄万里展雄飞。
庆云呈瑞为明时，演畅丝纶在紫微。銮殿对时亲舜日，鲤庭过处著莱衣。闲寻竹寺听啼鸟，吟倚江楼恋落晖。隔座银屏看是设，一门清贵古今稀。
轩车紫陌竞寻春，独掩衡门病起身。步月怕伤三径藓，取琴因拂一床尘。明时傥有丹枝分，青鉴从他素发新。况是青云知己在，原思生计莫忧贫。
高楼闲上对晴空，豁目开襟半日中。千里吴山清不断，一边辽海浸无穷。人生歌笑开花雾，世界兴亡落叶风。吟罢倚栏何限意，回头城郭暮烟笼。
掩门三径莓苔绿，车马谁来陋巷间。卧弃琴书公干病，笑迎风月步兵闲。当秋每谢蛬清耳，渐老多惭酒借颜。济物未能伸一术，敢于明代爱青山。
县庭事简得馀功，诗兴秋来不可穷。卧听寒蛬莎砌月，行冲落叶水村风。愁髭渐去人前白，醉面犹怜鉴里红。苦恨交亲多契阔，未知良会几时同。
事简开樽有逸情，共忻官舍月华清。每惭花欠河阳景，长愧琴无单父声。未泰黎元惭旷职，纵行谦直是虚名。与君尽力行公道，敢向昌朝俟陟明。
杜宇声中老病心，此心无计驻光阴。西园雨过好花尽，南陌人稀芳草深。喧梦却嫌莺语老，伴吟惟怕月轮沈。明年才候东风至，结驷期君预去寻。
𣃁开幽涧藓苔斑，移得孤根植砌前。影小未遮官舍月，翠浓犹带旧山烟。群花解笑香宁久，众木虽高节不坚。输我婆娑栏槛内，晚风萧飒学幽泉。
卸帆清夜碧江滨，冉冉凉风动白𬞟。波上正吟新霁月，岸头恰见故乡人。共惊别后霜侵鬓，互说年来疾逼身。且饮一壶销百恨，会须遭遇识通津。
明日鸣鞭天一涯，悠悠此夕怯分离。红楼有恨金波转，翠黛无言玉箸垂。浮蚁不能迷远意，回纹从此寄相思。花时定是慵开鉴，独向春风忍扫眉。
花绽花开事可惊，暂来浮世返蓬瀛。楚宫梦断云空在，洛浦神归月自明。香解返魂成浪语，胶能续断是虚名。音容寂寞春牢落，谁会楼中独立情。
长笛声中海月飞，桃花零落满庭墀。魂销事去无寻处，酒醒孤吟不寐时。萱草岂能忘积恨，尺书谁与达相思。悠悠方寸何因解，明日江楼望渺弥。
候馆寥寥辍櫂过，酒醒无奈旅愁何。雨昏郊郭行人少，苇暗汀洲宿雁多。干禄已悲凋发鬓，结茅终愧负烟萝。篇章早晚逢知己，苦志忘形自有魔。
官况萧条在水村，吏归无事好论文。枕欹独听残春雨，梦去空寻五老云。竹径每怜和藓步，禽声偏爱隔花闻。诗情冷淡知音少，独喜江皋得见君。
霞帔星冠复杖藜，积年修炼住灵溪。松轩睡觉冷云起，石磴坐来春日西。采药每寻岩径远，弹琴常到月轮低。鼎中龙虎功成后，海上三山去不迷。
公侯延驻暂踟蹰，况值风光三月初。乱落杯盘花片小，静笼池阁柳阴疏。舟维南浦程虽阻，饮预西园兴有馀。却笑田家门下客，当时容易叹车鱼。
柳过清明絮乱飞，感时怀旧思凄凄。月生楼阁云初散，家在汀洲梦去迷。发白每惭清鉴启，酒醒长怯子规啼。北山高卧风骚客，安得同吟复杖藜。
辍櫂因过古梵宫，荒凉门径鏁苔茸。绿阴满地前朝树，清韵含风后殿钟。童子纵慵眠坏榻，老僧耽话指诸峰。吟馀却返来时路，回首盘桓尚驻筇。
十年孤迹寄侯门，入室升堂忝厚恩。游遍春郊随茜斾，饮残秋月待金尊。车鱼郑重知难报，吐握周旋不可论。长恸裴回逝川上，白杨萧飒又黄昏。
万里江山敛暮烟，旅情当此独悠然。沙汀月冷帆初卸，苇岸风多人未眠。已听渔翁歌别浦，更堪边雁过遥天。与君共俟酬身了，结侣波中寄钓船。
昔岁遭逢在海城，曾容孤迹奉双旌。酒边不厌笙歌盛，花下只愁风雨生。棋接山亭松影晚，吟陪月槛露华清。音尘自此无因问，泪洒川波夕照明。
九皋羽翼下晴空，万里心难驻玉笼。清露滴时翘藓径，白云开处唳松风。归当华表千年后，怨在瑶琴别操中。好共灵龟作俦侣，十洲三岛逐仙翁。
无奈诗魔旦夕生，更堪芳草满长汀。故人还爽花前约，新月又生江上亭。庄梦断时灯欲烬，蜀魂啼处酒初醒。何时得见登龙客，隔却千山万仞青。
莲宫旧隐尘埃外，策杖临风拂袖还。踏雪独寻青嶂下，听猿重入白云间。萧骚红树当门老，斑駮苍苔鏁径闲。预想松轩夜禅处，虎溪圆月照空山。
气秀情闲杳莫群，庐山游去志求文。已能探虎穷骚雅，又欲囊萤就典坟。目豁乍窥千里浪，梦寒初宿五峰云。业成早赴春闱约，要使嘉名海内闻。
忆昔采芝庐岳顶，清宫常接绛霄人。玉书闲展石楼晓，瑶瑟醉弹琪树春。惟恨仙桃迟结实，不忧沧海易成尘。似醒一梦归凡世，空向彤霞寄梦频。
昔岁曾居湓水头，草堂吟啸兴何幽。迎僧常踏竹间藓，爱月独登溪上楼。寒翠入檐岚岫晓，冷声萦枕野泉秋。从拘宦路无由到，昨夜分明梦去游。
清明时节好烟光，英杰高吟兴味长。捧日即应还禁卫，当春何惜醉朐阳。千山过雨难藏翠，百卉临风不藉香。却是旅人凄屑甚，夜来魂梦到家乡。
三十年前共苦辛，囊萤曾寄此烟岑。读书灯暗嫌云重，搜句石平怜藓深。各历宦途悲聚散，几看时辈或浮沈。再来物景还依旧，风冷松高猿狖吟。
竹荫亭除藓色浓，道心安逸寂寥中。扣门时有栖禅客，洒酒多招采药翁。江近好听菱芡雨，径香偏爱蕙兰风。我惭名宦犹拘束，脱屣心情未得同。
毘陵嘉景太湖边，才子经游称少年。风弄轻帘沽酒市，月明红袖采莲船。若耶罨画应相似，越岫吴峰尽接连。此去高吟须早返，广寒丹桂莫迁延。
燕台多事每开颜，相许论交淡薄间。饮兴共怜芳草岸，吟情同爱夕阳山。露浓小径蛩声咽，月冷空庭竹影闲。何事此时攀忆甚，与君俱是别乡关。
家声曾与金张辈，官署今居何宋间。起得高斋临静曲，种成奇树学他山。鸳鸾终日同醒醉，萝薜常时共往还。贱子今朝独南去，不堪回首望清闲。
京口潮来曲岸平，海门风起浪花生。人行沙上见日影，舟过江中闻橹声。芳草远迷杨子渡，宿烟深映广陵城。游人乡思应如橘，相望须含两地情。
不共垂杨映绮寮，倚山临路自娇饶。游人过去知香远，谷鸟飞来见影摇。半隔烟岚遥隐隐，可堪风雨暮萧萧。城中春色还如此，几处笙歌按舞腰。
退公求静独临川，杨子江南二月天。百尺翠屏甘露阁，数帆晴日海门船。波澄濑石寒如玉，草接汀𬞟绿似烟。安得乘槎更东去，十洲风外弄潺湲。
吴公台下旧京城，曾掩衡门过十春。别后不知新景象，信来空问故交亲。宦游京口无高兴，习隐锺山限俗尘。今日喜为华表鹤，况陪鹓鹭免迷津。
缭绕长堤带碧浔，昔年游此尚青衿。兰桡破浪城阴直，玉勒穿花苑树深。宦路尘埃成久别，仙家风景有谁寻。那知年长多情后，重凭栏干一独吟。
从事蕲春兴自长，蕲人应识紫薇郎。山资足后抛名路，莼菜秋来忆故乡。以道卷舒犹自适，临戎谈笑固无妨。如闻郡阁吹横笛，时望青谿忆野王。
怜君庭下木芙蓉，袅袅纤枝淡淡红。晓吐芳心零宿露，晚摇娇影媚清风。似含情态愁秋雨，暗减馨香借菊丛。默饮数杯应未称，不知歌管与谁同。
便返城𬮱尚未甘，更从山北到山南。花枝似雪春虽半，桂魄如眉日始三。松盖遮门寒黯黯，柳丝妨路翠毶毶。登临莫怪偏留恋，游宦多年事事谙。
所思何在杳难寻，路远山长水复深。衰草满庭空伫立，清风吹袂更长吟。忘情好醉青田酒，寄恨宜调绿绮琴。落日鲜云偏聚散，可能知我独伤心。
先生尝已佩真形，绀发朱颜骨气清。道秘未传鸿宝术，院深时听步虚声。辽东几度悲城郭，吴市终应变姓名。三十六天皆有籍，他年何处问归程。
今岁游山已恨迟，山中仍喜见辛夷。簪缨且免全为累，桃李犹堪别作期。晴后日高偏照灼，晚来风急渐离披。山郎不作同行伴，折得何由寄所思。
万里春阴乍履端，广庭风起玉尘干。梅花岭上连天白，蕙草堦前特地寒。晴去便为经岁别，兴来何惜彻宵看。此时鸳侣皆闲暇，赠答诗成禁漏残。
贾傅栖迟楚泽东，兰皋三度换秋风。纷纷世事来无尽，黯黯离魂去不通。直道未能胜社鼠，孤飞徒自叹冥鸿。知君多少思乡恨，并在山城一笛中。
前年都尉没边城，帐下何人领旧兵。徼外瘴烟沉鼓角，山前秋日照铭旌。笙歌却返乌衣巷，部曲皆还细柳营。今日园林过寒食，马蹄犹拟入门行。
谢守高斋结构新，一方风景万家情。群贤讵减山阴会，远俗初闻正始声。水槛片云长不去，讼庭纤草转应生。阿连诗句偏多思，遥想池塘昼梦成。
野出西垣步步迟，秋光如水雨如丝。铜龙楼下逢闲客，红药堦前访旧知。乱点乍滋承露处，碎声因想滴蓬时。银台钥入须归去，不惜馀欢尽酒卮。
经年相望隔重湖，一旦相逢在上都。塞诏官班聊慰否，埋轮意气尚存无。由来圣代怜才子，始觉清风激懦夫。若向西冈寻胜赏，旧题名处为踌躇。
寒灯耿耿漏迟迟，送故迎新了不欺。往事并随残历日，春风宁识旧容仪。预惭岁酒难先饮，更对乡傩羡小儿。吟罢明朝赠知己，便须题作去年诗。
看看潘鬓二毛生，昨日林梢又转莺。欲对春风忘世虑，敢言尊酒召时英。假中西阁应无事，筵上南威幸有情。不得车公终不乐，已教红袖出门迎。
高斋迟景雪初晴，风拂乔枝待早莺。南省郎官名籍籍，东邻妓女字英英。流年倏忽成陈事，春物依稀有旧情。新岁相思自过访，不烦虚左远相迎。
良宵丝竹偶成欢，中有佳人俯翠鬟。白雪飘飖传乐府，阮郎憔悴在人间。清风朗月长相忆，佩蕙纫兰早晚还。深夜酒空筵欲散，向隅惆怅鬓堪斑。
清晨待漏独徘徊，霄汉悬心不易裁。阁老深严归翰苑，夕郎威望拜霜台。青绫对覆蓬壶晚，赤棒前驱道路开。犹有西垣厅记在，莫忘同草紫泥来。
家家门外庐山路，唯有夫君乞假游。案牍乍抛公署晚，林泉已近暑天秋。海潮尽处逢陶石，江月圆时上庾楼。此去萧然好长往，人间何事不悠悠。
元帅楼船出治兵，落星山外火旗明。千帆日助江陵势，万里风驰下濑声。杀气晓严波上鹢，凯歌遥骇海边鲸。仲宣一作从军咏，回顾儒衣自不平。
征西府里日西斜，独试新炉自煮茶。篱菊尽来低覆水，塞鸿飞去远连霞。寂寥小雪闲中过，斑驳轻霜鬓上加。算得流年无奈处，莫将诗句祝苍华。
任公郡占好山川，谿水萦回路屈盘。南国自来推胜境，故人此地作郎官。风光适意须留恋，禄秩资贫且喜欢。莫忆班行重回首，是非多处是长安。
蒋山南望近西坊，亭馆依然锁院墙。天子未尝过细柳，将军寻已戍炖煌。敧倾怪石山无色，零落圆荷水不香。为将为儒皆寂寞，门前愁杀马中郎。
新安从事旧台郎，直气多才不可忘。一旦江山驰别梦，几年簪绂共周行。岐分出处何方是，情共穷通此义长。因附邻州寄消息，接舆今日信为狂。
吾兄失意在东都，闻说襟怀任所如。已纵乖慵为傲吏，有何关键制豪胥。县斋晓闭多移病，南亩秋荒忆遂初。知道故人相忆否，嵇康不得懒修书。
曾骑竹马傍洪厓，二十馀年变物华。客梦等闲过驿阁，归帆遥羡指龙沙。名垂小篆矜垂露，诗作吴吟对绮霞。岁暮定知回未得，信来凭为寄梅花。
寒风萧瑟楚江南，记室戎装挂锦帆。倚马未曾妨笑傲，斩牲先要厉威严。危言昔日尝无隐，壮节今来信不凡。惟有杯盘思上国，酒醪甜淡菜蔬甘。
性灵慵懒百无能，唯被朝参遣夙兴。圣主优容恩未答，丹经疏阔病相陵。脾伤对客偏愁酒，眼暗看书每愧灯。进与时乖不知退，可怜身计谩腾腾。
人间多事本难论，况是人间懒慢人。不解养生何怪病，已能知命敢辞贫。向空咄咄烦书字，举世滔滔莫问津。金马门前君识否，东方曼倩是前身。
夕郎忧国不忧身，今向天涯作逐臣。魂梦暗驰龙阙曙，啸吟闲绕虎谿春。朝车载酒过山寺，谏纸题诗寄野人。惆怅懦夫何足道，自离群后已同尘。
分司洗马无人问，辞客殷勤辍棹歌。苍藓满庭行径小，高梧临槛雨声多。春愁尽付千杯酒，乡思遥闻一曲歌。且共胜游消永日，西冈风物近如何。
大藩从事本优贤，幕府仍当北固前。花绕楼台山倚郭，寺临江海水连天。恐君到即忘归日，忆我游曾历二年。若许他时作闲伴，殷勤为买钓鱼船。
悬圃清虚乍过秋，看山寻水上兹楼。轻鸥的的飞难没，红叶纷纷晚更稠。风卷微云分远岫，浪摇晴日照中洲。跻攀况有承华客，如在南皮奉胜游。
浮名浮利信悠悠，四海干戈痛主忧。三谏不从为逐客，一身无累似虚舟。满朝权贵皆曾忤，绕郭林泉已遍游。惟有恋恩终不改，半程犹自望城楼。
东京少长认维桑，书剑谁教入帝乡。一事无成空放逐，故人相见重凄凉。楼台寂寞官河晚，人物稀疏驿路长。莫怪临风惆怅久，十年春色忆维扬。
秋风海上久离居，曾得刘公一纸书。淡水心情长若此，银钩踪迹更无如。尝忧座侧飞鸮鸟，未暇江中觅鲤鱼。今日京吴建朱邸，问君谁共曳长裾。
昨宵宴罢醉如泥，惟忆张公大谷梨。白玉花繁曾缀处，黄金色嫩乍成时。冷侵肺腑醒偏早，香惹衣襟歇倍迟。今旦中山方酒渴，唯应此物最相宜。
朱云曾为汉家忧，不怕交亲作世仇。壮气未平空咄咄，狂言无验信悠悠。今朝我作伤弓鸟，却羡君为不系舟。劳寄新诗平宿憾，此生心气贯清秋。
失乡迁客在天涯，门掩苔垣向水斜。只就鳞鸿求远信，敢言车马访贫家。烟生柳岸将垂缕，雪压梅园半是花。惆怅明朝尊酒散，梦魂相送到京华。
常年寒食在京华，今岁清明在海涯。远巷蹋歌深夜月，隔墙吹管数枝花。鸳鸾得路音尘阔，鸿雁分飞道里赊。不是多情成二十，断无人解访贫家。
茱萸房重雨霏微，去国逢秋此恨稀。目极暂登台上望，心遥长向梦中归。荃蘪路远愁霜早，兄弟乡遥羡雁飞。唯有多情一枝菊，满杯颜色自依依。
放逐今来涨海边，亲情多在凤台前。且将聚散为闲事，须信华枯是偶然。蝉噪疏林村倚郭，鸟飞残照水连天。此中唯欠韩康伯，共对秋风咏数篇。
早年闻有蒯先生，二十馀年道不行。抵掌曾论天下事，折腰犹悟俗人情。老还上国欢娱少，贫聚归资结束轻。迁客临流倍惆怅，冷风黄叶满山城。
闻道将军轻壮图，螺江城下委犀渠。旌旗零落沉荒服，簪履萧条返故居。皓首应全苏武节，故人谁得李陵书。自怜放逐无长策，空使卢谌泪满裾。
贾生三载在长沙，故友相思道路赊。已分终年甘寂寞，岂知今日还京华。麟符上相恩偏厚，隋苑留欢日欲斜。明旦江头倍惆怅，远山芳草映残霞。
江边微雨柳条新，握节含香二使臣。两绶对悬云梦日，方舟齐泛洞庭春。今朝草木逢新律，昨日山川满战尘。同是多情怀古客，不妨为赋吊灵均。
常思帝里奉交亲，别后光阴屈指频。兰佩却归纶阁下，荆枝犹寄楚江滨。十程山水劳幽梦，满院烟花醉别人。料得此生强健在，会须重赏昔年春。
危言危行古时人，归向西山卧白云。买宅尚寻徐处士，餐霞终访许真君。容颜别后应如故，诗咏年来更不闻。今日城中春又至，落梅愁绪共纷纷。
念子才多命且奇，乱中抛掷少年时。深藏七泽衣如雪，却见中朝鬓似丝。旧德在人终远大，扁舟为吏莫推辞。孤芳自爱凌霜处，咏取文公白菊诗。
京江风静喜乘流，极目遥瞻万岁楼。喜气茏葱甘露晚，水烟波淡海门秋。五年不见鸾台长，明日将陪兔苑游。欲问平台门下吏，相君还许吐茵不。
盛府宾寮八十馀，闭门高卧兴无如。梁王苑里相逢早，润浦城中得信疏。狼藉杯盘重会面，风流才调一如初。愿君百岁犹强健，他日相寻隐士庐。
紫微垣里旧宾从，来向吴门谒府公。奉使谬持严助节，登门初识鲁王宫。笙歌隐隐违离后，烟水茫茫怅望中。日暮瓜洲江北岸，两行情泪滴西风。
故人相别动经年，候馆相逢倍惨然。顾我饮冰难辍櫂，感君扶病为开筵。河湾水浅翘秋鹭，柳岸风微噪暮蝉。欲识酒醒魂断处，谢公祠畔客亭前。
三峰烟霭碧临谿，中有骚人理钓丝。会友少于分袂日，谪居多却在朝时。丹心历历吾终信，俗虑悠悠尔不知。珍重韩君与高子，殷勤书札寄相思。
去国离群掷岁华，病容憔悴愧丹砂。谿连舍下衣长润，山带城边日易斜。几处垂钩依野岸，有时披褐到邻家。故人书札频相慰，谁道西京道路赊。
清时沦放在山州，邛竹纱巾处处游。野日苍茫悲𫛳舍，水风阴湿弊貂裘。鸡鸣候旦宁辞晦，松节凌霜几换秋。两首新诗千里道，感君情分独知丘。
羁游白社身虽屈，高步辞场道不卑。投分共为知我者，相寻多愧谪居时。离怀耿耿年来梦，厚意勤勤别后诗。今日谿边正相忆，雪晴山秀柳丝垂。
贾生去国已三年，短褐闲行皖水边。尽日野云生舍下，有时京信到门前。无人与和投湘赋，愧子来浮访戴船。满袖新诗好回去，莫随骚客醉林泉。
正怜东道感贤侯，何幸南冠脱楚囚。睆伯台前收别宴，乔公亭下舣行舟。四年去国身将老，百郡征兵主尚忧。更向鄱阳湖上去，青衫憔悴泪交流。
戚戚逢人问所之，东流相送向京畿。自甘逐客纫兰佩，不料平民著战衣。树带荒村春冷落，江澄霁色雾霏微。时危道丧无才术，空手徘徊不忍归。
石渠册府神仙署，当用明朝第一人。腰下别悬新印绶，座中皆是故交亲。龙池树色供清景，浴殿香风接近邻。从此翻飞应更远，遍寻三十六天春。
封疆多难正经纶，台阁如何不用君。江上又劳为小邑，箧中徒自有雄文。书生胆气人谁信，远俗歌谣主不闻。一首新诗无限意，再三吟味向秋云。
细雨轻风采药时，褰帘隐几更何为。岂知泽畔纫兰客，来赴城中角黍期。多罪静思如锉蘗，赦书才听似含饴。谢公制胜常闲暇，愿接西州敌手棋。
田园经雨绿分畦，飞盖闲行九里堤。拂袖清风尘不起，满川芳草路如迷。林开始觉晴天迥，潮上初惊浦岸齐。怪得仙郎诗句好，断霞残照远山西。
抱瓮何人灌药畦，金衔为尔驻平堤。村桥野店景无限，绿水晴天思欲迷。横笛乍随轻吹断，归帆疑与远山齐。凤城回望真堪画，万户千门蒋峤西。
魂梦悠扬不奈何，夜来还在故人家。香蒙蜡烛时时暗，户映屏风故故斜。檀的慢调银字管，云鬟低缀折枝花。天明又作人间别，洞口春深道路赊。
绣幌银屏杳霭间，若非魂梦到应难。窗前人静偏宜夜，户内春浓不识寒。蘸甲遰觞纤似玉，含词忍笑腻于檀。锦书若要知名字，满县花开不姓潘。
南国佳人字玉儿，芙蓉双脸远山眉。仙郎有约长相忆，阿母何猜不得知。梦里行云还倏忽，暗中携手乍疑迟。因思别后闲窗下，织得回文几首诗。
湘浦怀沙已不疑，京城赐第岂前期。鼓声到晚知坊远，山色来多与静宜。簪屦尚应怜故物，稻粱空自愧华池。新诗问我偏饶思，还念鹪鹩得一枝。
惊蓬偶驻知多幸，断雁重联惬素期。当户小山如旧识，上墙幽藓最相宜。清风不去因栽竹，隙地无多也凿池。更喜良邻有嘉树，绿阴分得近南枝。
尝闻黟县似桃源，况是优游冠玳筵。遗爱非遥应卧理，祖风犹在好寻仙。朝衣旧识熏香史，禄米初营种秫田。大抵宦游须自适，莫辞离别二三年。
问君孤櫂去何之，玉笥春风楚水西。山上断云分翠霭，林间晴云入澄溪。琴心酒趣神相会，道士仙童手共携。他日时清更随计，莫如刘阮洞中迷。
梁王籍宠就东藩，还召邹枚坐兔园。今日好论天下事，昔年同受主人恩。石头城下春潮满，金柅亭边绿树繁。唯有音书慰离别，一杯相送别无言。
烦君更上筑金台，世难民劳藉俊才。自有声名驰羽檄，不妨谈笑奉尊罍。元规楼迥清风满，匡俗山春画障开。莫忘故人离别恨，海潮回处寄书来。
闻君仙袂指洪厓，我忆情人别路赊。知有欢娱游楚泽，更无书札到京华。云开驿阁连江静，春满西山倚汉斜。此处相逢应见问，为言搔首望龙沙。
亡羊岐路愧司南，二纪穷通聚散三。老去何妨从笑傲，病来看欲懒朝参。离肠似线常忧断，世态如汤不可探。珍重加餐省思虑，时时斟酒压山岚。
身遥上国三千里，名在朝中二十春。金印不须辞入幕，麻衣曾此叹迷津。卷舒由我真齐物，忧喜忘心即养神。世路风波自翻覆，虚舟无计得沉沦。
南朝名士富仙才，追步东卿遂不回。丹井自深桐暗老，祠宫长在鹤频来。岩边桂树攀仍倚，洞口桃花落复开。惆怅霓裳太平事，一函真迹锁昭台。
先生曾有洞天期，犹傍天坛摘紫芝。处世自能心混沌，全真谁见德支离。玉霄尘闭人长在，全鼎功成俗未知。他日飙轮谒茅许，愿同鸡犬去相随。
平生心事向玄关，一入仙乡似旧山。白鹤泪空晴眇眇，丹沙流涧暮潺潺。尝嗟多病嫌中药，拟问真经乞小还。满洞烟霞互陵乱，何峰台榭是萧闲。
已开山馆待抽簪，更要岩泉欲洗心。常被松声迷细韵，忽流花片落高岑。便疏浅濑穿莎径，始有清光映竹林。何日煎茶酝香酒，沙边同听暝猿吟。
今宵星汉共晶光，应笑罗敷嫁侍郎。斗柄易倾离恨促，河流不尽后期长。静闻天籁疑鸣佩，醉折荷花想艳妆。谁见宣猷堂上宴，一篇清韵振金铛。
微云疏雨淡新秋，晓梦依稀十二楼。故作别离应有以，拟延更漏共无由。那教人世长多恨，未必天仙不解愁。博望苑中残酒醒，香风佳气独迟留。
登高节物最堪怜，小岭疏林对槛前。轻吹断时云缥缈，夕阳明处水澄鲜。江城秋早催寒事，望苑朝稀足晏眠。庭有菊花尊有酒，若方陶令愧前贤。
海门山下一渔舟，中有高人未白头。已驾安车归故里，尚通闺籍在龙楼。泉声漱玉窗前落，江色和烟槛外流。今日君臣厚终始，不须辛苦画双牛。
窗外虚明雪乍晴，檐前垂霤尽成冰。长廊瓦叠行行密，晚院风高寸寸增。玉指乍拈簪尚愧，金阶时坠磬难胜。晨餐堪醒曹参酒，自恨空肠病不能。
名遂功成累复轻，鲈鱼因起旧乡情。履声初下金华省，帆影看离石首城。化剑津头寻故老，同亭会上问仙卿。冥鸿高举真难事，相送何须泪满缨。
仙郎移病暑天过，却似冥鸿避罻罗。昼梦乍惊风动竹，夜吟时觉露霑莎。情亲稍喜贫居近，性懒犹嫌上直多。望苑恩深期勿药，青云岐路未蹉跎。
往岁曾游弄水亭，齐峰浓翠暮轩横。哀猿出槛心虽喜，伤鸟闻弦势易惊。病后簪缨殊寡兴，老来泉石倍关情。今朝池口风波静，遥贺山前有颂声。
蹇步还依列宿边，拱辰重认旧云天。自嗟多难飘零困，不似当年胆气全。鸡树晚花疏向日，龙池轻浪细含烟。从来不解为身计，一叶悠悠任大川。
时情世难消吾道，薄宦流年危此身。莫叹京华同寂寞，曾经兵革共漂沦。对山开户唯求静，贳酒留宾不道贫。善政空多尚淹屈，不知谁是解忧民。
逐客凄凄重入京，旧愁新恨两难胜。云收楚塞千山雪，风结秦淮一尺冰。置醴筵空情岂尽，投湘文就思如凝。更残月落知孤坐，遥望船窗一点星。
故人相别动相思，此地相逢岂素期。九子峰前闲未得，五谿桥上坐多时。甘泉从幸余知忝，宣室征还子未迟。且饮一杯消别恨，野花风起渐离披。
我持使节经韶石，君作闲游过武夷。两地山光成独赏，隔年乡思暗相知。洪厓坛上长岑寂，孺子亭前自别离。珍重分岐一杯酒，强加餐饭数吟诗。
桂籍知名有几人，翻飞相续上青云。解怜才子宁唯我，远作卑官尚见君。岭外独持严助节，宫中谁荐长卿文。新诗试为重高咏，朝汉台前不可闻。
孙家虚坐吊诸孤，张叟僧房见手书。二纪欢游今若此，满衣零泪欲何如。腰间金印从如斗，镜里霜华已满梳。珍重远公应笑我，尘心唯此未能除。
但是豪家重牡丹，争如丞相阁前看。凤楼日暖开偏早，鸡树阴浓谢更难。数朵已应迷国艳，一枝何幸上尘冠。不知更许凭栏否，烂熳春光未肯残。
欲使新正识有年，故飘轻絮伴春还。近看琼树笼银阙，远想瑶池带玉关。润逐𪎌麰铺绿野，暖随杯酒上朱颜。朝来花萼楼中宴，数曲赓歌雅颂间。
往年淦水驻行轩，引得清流似月圆。自有谿光还碧甃，不劳人力递金船。润滋苔藓欺茵席，声入杉松当管弦。珍重诗人频管领，莫教尘土咽潺潺。
暂来城阙不从容，却佩银鱼隐玉峰。双涧水边欹醉石，九仙台下听风松。题诗翠壁称逋客，采药春畦狎老农。野鹤乘轩云出岫，不知何日再相逢。
西院春归道思深，披衣闲听暝猿吟。铺陈政事留黄阁，偃息神机在素琴。玉柄暂时疏末座，瑶华频复惠清音。开晴便作东山约，共赏烟霞放旷心。
秋暮天高稻穟成，落星山上会诸宾。黄花泛酒依流俗，白发满头思古人。岩影晚看云出岫，湖光遥见客垂纶。风烟不改年长度，终待林泉老此身。
重阳高会古平台，吟遍秋光始下来。黄菊后期香未减，新诗捧得眼还开。每因佳节知身老，却忆前欢似梦回。且喜清时屡行乐，是非名利尽悠哉。
禁里秋光似水清，林烟池影共离情。暂移黄阁只三载，却望紫垣都数程。满座清风天子送，随车甘雨郡人迎。绮霞阁上诗题在，从此还应有颂声。
忆共庭兰倚砌裁，柔条轻吹独依隈。自知佳节终堪赏，为惜流光未忍开。采撷也须盈掌握，馨香还解满尊罍。今朝旬假犹无事，更好登临泛一杯。
闻君竹马戏毘陵，谁道观风自六卿。今日声明光旧物，共看旌斾拥书生。斩蛟桥下谿烟碧，射虎亭边草路清。应念筵中倍离恨，老来偏重十年兄。
今夜银河万里秋，人言织女嫁牵牛。佩声寥亮和金奏，烛影荧煌映玉钩。座客亦从天子赐，更筹须为主人留。世间盛事君知否，朝下鸾台夕凤楼。
江海分飞二十春，重论前事不堪闻。主忧臣辱谁非我，曲突徙薪唯有君。金紫满身皆外物，雪霜垂领便离群。鹤归华表望不尽，玉笥山头多白云。
石渠东观两优贤，明主知臣岂偶然。鸳鹭分行皆接武，金兰同好共忘年。怀恩未遂林泉约，窃位空惭组绶悬。多少深情知不尽，好音相慰强成篇。
潮沟横趣北山阿，一月三游未是多。老去交亲难暂舍，闲中滋味更无过。谿桥树映行人渡，村径风飘牧竖歌。孤櫂乱流偏有兴，满川晴日弄微波。
台畔西风御果新，芳香精彩丽萧辰。柔条细叶妆治好，紫蒂红芳点缀匀。几朵得陪天上宴，千株长作洞中春。今朝圣藻偏流咏，黄菊无由更敢邻。
明光殿里夜迢迢，多病逢秋自寂寥。蜡炬乍传丹凤诏，御题初认白云谣。今宵幸识衢尊味，明日知停入合朝。为感君恩判一醉，不烦辛苦解金貂。
王门嘉礼万人观，况是新承置醴欢。花烛喧阗丞相府，星辰摇动远游冠。歌声暂阕闻宫漏，云影初开见露盘。帝里佳期频赋颂，长留故事在金銮。
禅灵桥畔落残花，桥上离情对日斜。顾我乘轩惭组绶，羡师飞锡指烟霞。楼中西岭真君宅，门外南州处士家。莫道空谈便无事，碧云诗思更无涯。
风满潮沟木叶飞，水边行客驻骖𬴂。三朝恩泽冯唐老，万里乡关贺监归。世路穷通前事远，半生谈笑此心违。离歌不识高堂庆，特地令人泪满衣。
诸公长者郑当时，事事无心性坦夷。但是登临皆有作，未尝相见不伸眉。生前适意无过酒，身后遗言只要诗。三日笑谈成理命，一篇投吊尚应知。
平生中表最情亲，浮世那堪聚散频。谢朓去吟归省阁，刘桢犹自卧漳滨。旧游半似前生事，要路多逢后进人。且喜新吟报强健，明年相望杏园春。
翩翩归尽塞垣鸿，隐隐惊开蛰户虫。渭北离愁春色里，江南家事战尘中。还同逐客纫兰佩，谁听缧囚奏土风。多谢贤侯振吾道，免令搔首泣途穷。
别后相思鹤信稀，郡楼南望远峰迷。人归仙洞云连地，花落春林水满溪。白发只应悲镜镊，丹砂犹待寄刀圭。方平车驾今何在，常苦尘中日易西。
地枕吴溪与越峰，前朝恩锡灵泉额。竹林晴见雁塔高，石室曾栖几禅伯。荒碑字没秋苔深，古池香泛荷花白。客有经年说别林，落日啼猿情脉脉。
常恨清风千载郁，洞天令得恣游遨。松楸古色玉坛静，鸾鹤不来青汉高。茅氏井寒丹已化，玄宗碑断梦仍劳。分明有个长生路，休向红尘叹二毛。
昨日尘游到几家，就中偏省近宣麻。水田铺座时移画，金地谭空说尽沙。傍竹欲添犀浦石，栽松更碾味江茶。有时捻得休公卷，倚柱闲吟见落霞。
龙华咫尺断来音，日夕空驰咏德心。禅月字清师号别，寿春诗古帝恩深。画成罗汉惊三界，书似张颠直万金。莫倚名高忘故旧，晓晴闲步一相寻。
长爱吾师性自然，天心白月水中莲。神通力遍恒沙外，诗句名高八米前。寻访不闻朝振锡，修行唯说夜安禅。太平时节俱无事，莫惜时来话草玄。
满城文武欲朝天，不觉邻师犯塞烟。唐主再悬新日月，蜀王难保旧山川。非干将相扶持拙，自是君臣数尽年。古往今来亦如此，几曾欢笑几潸然。
岩下年年自寝讹，生灵餐尽意如何。爪牙众后民随减，溪壑深来骨已多。天子纪纲犹被弄，客人穷独固难过。长途莫怪无人迹，尽被山王棱杀他。
吾王巡狩为安边，此去秦亭尚数千。夜照路岐山店火，晓通消息戍瓶烟。为云巫峡虽神女，跨凤秦楼是谪仙。八骏似龙人似虎，何愁飞过大漫天。
青城山峭皂江寒，欲度当时作等闲。櫂逆狂风趋近岸，舟逢怪石碎前湾。手携弱杖仓皇处，命出洪涛顷刻间。今日深恩无以报，令人羞记雀衔环。
世人空解竞丹青，惟子通玄得墨灵。应有鬼神看下笔，岂无风雨助成形。威疑喷浪归沧海，势欲拏云上杳冥。静闭绿堂深夜后，晓来帘幕似闻腥。
赤城霞起武陵春，桐柏先生解守真。白石桥高曾纵步，朱阳馆静每存神。囊中隐诀多仙术，肘后方书济俗人。自领蓬莱都水监，只忧沧海变成尘。
争霸图王事总非，中原失统可伤悲。从来宾主如邮传，胜负干戈似局棋。周粟纵荣宁忍食，葛庐频顾谩劳思。江山有待早归去，好向鹪林择一枝。
当年巧匠制茅亭，台馆翚飞匝郡城。万灶貔貅戈甲散，千家罗绮管弦鸣。柳腰舞罢香风度，花脸妆匀酒晕生。试问亭前花与柳，几番衰谢几番荣。
谁言悦口是甘肥，独酌鹅儿啖翠微。蝇利薄于青纸扇，羊裘煖甚紫罗衣。心随倦鸟甘栖宿，目送征鸿远奋飞。击壤太平朝野客，凤山深处□生辉。
因登巨石知来处，勃勃元生绿藓痕。静即等闲藏草木，动时顷刻遍乾坤。横天未必朋元恶，捧日还曾瑞至尊。不独朝朝在巫峡，楚王何事谩劳魂。
三千功满仙升去，留得山前旧隐基。但见白云长掩映，不知浮世几兴衰。松稍风触霓旌动，棕叶霜霑鹤翅垂。近代无人寻异事，野泉喷月泻秋池。
琪木扶疏系辟邪，麻姑夜宴紫皇家。银河旌节摇波影，珠阁笙箫吸月华。翠凤引游三岛路，赤龙齐驾五云车。星稀犹倚虹桥立，拟就张骞搭汉槎。
神仙风格本难俦，曾从前皇翠辇游。红踯躅繁金殿暖，碧芙蓉笑水宫秋。宝筝钿剥阴尘覆，锦帐香消画烛幽。一旦色衰归故里，月明犹梦按梁州。
未向漆园为傲吏，定应明代作征君。传家奕世无金玉，乐道经年有典坟。带雨小舟横别涧，隔花幽犬吠深云。到头终为苍生起，休恋耕烟楚水𣸣。
吴江浪浸白蒲春，越女初挑一样新。才自绣窗离玉指，便随罗袜上香尘。石榴裙下从容久，玳瑁筵前整顿频。今日高楼鸳瓦上，不知抛掷是何人。
谷口今逢避世才，入门潇洒绝尘埃。渔舟下钓乘风去，药酝留宾待月开。数片石从青嶂得，一条泉自白云来。竹轩相对无言语，尽日南山不欲回。
嘿坐能除万种情，腊高兼有赐衣荣。讲经旧说倾朝听，登殿曾闻降辇迎。幽迳北连千嶂碧，虚窗东望一川平。长年门外无尘客，时见元戎驻斾旌。
高人为县在南京，竹遶琴堂水遶城。地古既资携酒兴，务闲偏长看山情。松轩待月僧同坐，药圃寻花鹤伴行。百里甚堪留惠爱，莫教空说鲁恭名。
一道澄澜彻底清，仙郎轻棹出重城。采𬞟虚得当时称，述职那同此日荣。剑戟步经高障黑，绮罗光动百花明。谢公携妓东山去，何似乘春奉昭行。
白面山南灵庆院，茅斋道者雪峰禅。只栖云树两三亩，不下烟萝四五年。猿鸟认声呼唤易，龙神降伏住持坚。谁知今日秋江畔，独步医王阐法筵。
曾看画图劳健羡，如今亲见画犹麄。减除天半石初泐，欠却几株松未枯。题像阁人渔浦叟，集生台鸟谢城乌。我来一听支公论，自是吾身幻得吾。
翰林遗迹镜潭前，孤峭高僧此处禅。出为信门兴化日，坐当吾国太平年。身同莹澈尼珠净，语并锋铓慧剑坚。道果已圆名已遂，即看千匝遶香筵。
两衙前后讼堂清，软锦披袍拥鼻行。雨后绿苔侵履迹，春深红杏锁莺声。因携久酝松醪酒，自煮新抽竹笋羹。也解为诗也为政，侬家何似谢宣城。
秋风汉北雁飞天，单骑那堪遶贺兰。碛暗更无岩树影，地平时有野烧瘢。貂披寒色和衣冷，剑佩胡霜隔匣寒。早晚横戈似飞尉，拥旄深入异田单。
钵略城边日欲西，游人却忆旧山归。牛羊集水烟黏步，雕鹗盘空雪满围。猎骑静逢边气薄，戍楼寒对暮烟微。横行总是男儿事，早晚重来似汉飞。
不将桂子种诸天，长得寻君水石边。玄豹夜寒和雾隐，骊龙春暖抱珠眠。山中宰相陶弘景，洞里真人葛稚川。一度相思一惆怅，水寒烟澹落花前。
金鼎光辉照雪袍，雒阳春梦忆波涛。尘埃满眼人情异，风雨前程马足劳。接塞峨眉通蜀险，过山仙掌倚秦高。别来无限幽求子，应笑区区味六韬。
莫学区区老一经，夷门关吏旧书生。晋朝灭后无中散，韩国亡来绝上卿。龙变洞中千谷冷，剑横天外八风清。好携长策干时去，免逐渔樵度太平。
雕鹗途程在碧天，彩衣东去复何言。二千宾客旧知己，十二山河新故园。吟看桂生溪月上，醉听鲲化海涛翻。好期圣代重相见，莫学袁生老竹轩。
孤云无定鹤辞巢，自负焦桐不说劳。服药几年期碧落，验符何处咒丹毫。子陵山晓红云密，青草湖平雪浪高。从此人稀见踪迹，还应选地种仙桃。
剑气徒劳望斗牛，故人别后阻仙舟。残春谩道深倾酒，好月那堪独上楼。何处是非随马足，由来得丧白人头。清风未许重携手，几度高吟寄水流。
碧江头与白云门，别后秋霜点鬓根。长记学禅青石寺，最思共醉落花村。林间竹有湘妃泪，窗外禽多杜宇魂。未棹扁舟重回首，采薇收橘不堪论。
病多慵引架书看，官职无才思已阑。穴凤瑞时来却易，人龙别后见何难。琴樽风月闲生计，金玉松筠旧岁寒。早晚烟村碧江畔，挂罾重对蓼花滩。
国风千载务重华，须逐浮云背若耶。无地可归堪种玉，有天教上且乘槎。白纶巾卸苏门月，红锦衣裁御苑花。他日成都却回首，东山看取谢鲲家。
岐山高与陇山连，制锦无私服晏眠。鹦鹉语中分百里，凤凰声里过三年。秦无旧俗云烟媚，周有遗风父老贤。莫役生灵种杨柳，一枝枝折灞桥边。
十年流落赋归鸿，谁傍昏衢驾烛龙。竹屋乱烟思梓泽，酒家疏雨梦临邛。千年别恨调琴懒，一片年光览镜慵。早晚休歌白石烂，放教归去卧群峰。
谁为梅花怨未平，一声高唤百龙惊。风当阊阖庭初静，月在姑苏秋正明。曲尽绿杨涵野渡，管吹青玉动江城。临流不欲殷勤听，芳草王孙旧有情。
依旧池边草色芳，故人何处忆山阳。书回科斗江帆暮，曲罢驺虞海树苍。吟望晓烟思桂渚，醉依残月梦馀杭。别来南国知谁在，空对襜褕一断肠。
织锦歌成下翠微，岂劳西去问搘机。未开水府珠先见，不掘丰城剑自辉。鳌逐玉蟾攀桂上，马随青帝踏花归。相逢半是云霄客，应笑歌牛一布衣。
几年帝里阻烟波，敢向明时叩角歌。看尽好花春卧稳，醉残红日夜吟多。印开夕照垂杨柳，画破寒潭老芰荷。昨夜前溪有龙鬬，石桥风雨少人过。
罢吟鹦鹉草芊芊，又泛鸳鸯水上天。一棹冷涵杨柳雨，片帆香挂芰荷烟。绿摇江澹萍离岸，红点云疏橘满川。何处邈将归画府，数茎红蓼一渔船。
芙蓉帘幕扇秋红，蛮府新郎夜䜩同。满座马融吹笛月，一楼张翰过江风。杯黏紫酒金螺重，谈转雕珰玉麈空。深荷良宵慰憔悴，德星池馆在江东。
狂歌白鹿上青天，何似兰塘钓紫烟。万卷祖龙坑外物，一泓孙楚耳中泉。翩翾蛮榼薰晴浦，毂辘鱼车响夜船。学取青莲李居士，一生杯酒在神仙。
谁如南浦傲烟霞，白葛衣青称帽纱。碧玉蜉蝣迎客酒，黄金毂辘钓鱼车。吟歌云鸟归樵谷，卧爱神仙入画家。他日凤书何处觅，武陵烟树半桃花。
昔年南去得娱宾，顿逊杯前共好春。螘泛羽觞蛮酒腻，凤衔瑶句蜀笺新。花怜游骑红随辔，草恋征车碧遶轮。别后青青郑南陌，不知风月属何人。
仆射陂前是传邮，去程雕鹗弄高秋。吟抛芍药裁诗圃，醉下茱萸饮酒楼。向日迥飞驹皎皎，临风谁和鹿呦呦。明年二月仙山下，莫遣桃花逐水流。
千里崤函一梦劳，岂知云馆共萧骚。半帘绿透偎寒竹，一榻红侵坠晚桃。蛮酒客稀知味长，蜀琴风定觉弦高。感君岩下闲招隐，细缕金盘鲙错刀。
暖掠红香燕燕飞，五云仙珮晓相携。花开鹦鹉韦郎曲，竹亚虬龙白帝溪。富贵万场归紫酒，是非千载逐芳泥。不知多少开元事，露泣春丛向日低。
鹊岩烟断玉巢欹，罨画春塘太白低。马踏翠开垂柳寺，人耕红破落花蹊。千年胜概咸原上，几代荒凉绣岭西。碧吐红芳旧行处，岂堪回首草萋萋。
长竿一系白龙吟，谁和驺虞发素琴。野客碧云魂易断，故人芳草梦难寻。天从补后星辰稳，海自潮来岛屿深。好向明庭拾遗事，莫教玄豹老泉林。
江上阴云锁梦魂，江边深夜舞刘琨。秋风万里芙蓉国，暮雨千家薜荔村。乡思不堪悲橘柚，旅游谁肯重王孙。渔人相见不相问，长笛一声归岛门。
白玉堆边蒋迳横，空涵二十四滩声。老无征战轩辕国，贫有茅茨帝舜城。丹凤昼飞群木冷，一龙秋卧九江清。时人莫笑非经济，还待中原致太平。
秦树朦胧春色微，香风烟煖树依依。边城夜静月初上，芳草路长人未归。折柳且堪吟晚槛，弄花何处醉残晖。钓乡千里断消息，满目碧云空自飞。
不随黄鹤起烟波，应笑无成返薜萝。看尽好花春卧稳，醉残红日夜吟多。高添雅兴松千尺，暗养清音竹数科。珍重仙曹旧知己，往来星骑一相过。
秋池云下白莲香，池上吟仙寄竹房。闲颂国风文字古，静消心火梦魂凉。三春蓬岛花无限，八月银河路更长。此境空门不曾有，从头好语与医王。
千锺紫酒荐菖蒲，松岛兰舟潋滟居。曲内橘香江客笛，字中岚气岳僧书。吟期汗漫驱金虎，坐约丹青跨玉鱼。七色花虬一声鹤，几时乘兴上清虚。
琵琶峡口月溪边，玉乳头佗忆旧川。一锡冷涵兰径路，片帆香挂橘洲烟。苔封石锦栖霞室，水迸衣珠喷玉蝉。莫道翩翩去如梦，本来吟鸟在林泉。
耿耿银河雁半横，梦欹金碧辘轳轻。满窗谢练江风白，一枕齐纨海月明。杨柳败梢飞叶响，芰荷香柄折秋鸣。谁人更唱阳关曲，牢落烟霞梦不成。
露下银河雁度频，囊中垆火几时真。数茎白发生浮世，一盏寒灯共故人。云外簟凉吟峤月，岛边花暖钓江春。何当归去重携手，依旧红霞作近邻。
铸时天匠待英豪，紫焰寒星匣倍牢。三尺何年拂尘土，四溟今日绝波涛。雄应垓下收蛇阵，滞想溪头伴豹韬。惜是真龙懒抛掷，夜来冲斗气何高。
鸟尽弓藏良可哀，谁知归钓子陵台。炼多不信黄金耗，吟苦须惊白发催。喘月吴牛知夜至，嘶风胡马识秋来。燕歌别后休惆怅，黍已成畦菊已开。
三皇上人春梦醒，东侯老大麒麟生。洞连龙穴全山冷，窗透鳌波尽室清。计拙耻居岩麓老，气狂惭与斗牛平。谁人为向青编上，直傍巢由写一名。
流水物情谙世态，落花春梦压尘劳。织槛锦纹苔乍结，堕书花印菊初残。光阴老去无成事，富贵不来争奈何。眠云无限好知己，应笑不归花满樽。
绣衣公子宴池塘，淑景融融万卉芳。珠翠照天春未老，管弦临水日初长。风飘柳线金成穗，雨洗梨花玉有香。醉后不能离绮席，拟凭青帝系斜阳。
桐叶飞霜落井栏，菱花藏雪助衰颜。夜窗飒飒摇寒竹，秋枕迢迢梦故山。临水钓舟横荻岸，隔溪禅侣启柴关。觉来依旧三更月，离绪乡心起万端。
旧馆秋寒夜梦长，水帘疏影入回塘。宦情率尔拖鱼艇，客恨依然在燕梁。白鹭独飘山面雪，红蕖全谢镜心香。起来不语无人会，醉倚东轩半夕阳。
蜀都春色渐离披，梦断云空事莫追。宫阙一城荒作草，王孙犹自醉如泥。谁家玉笛吹残照，柳市金丝拂旧堤。可惜锦江无锦濯，海棠花下杜鹃啼。
幽庭凝碧亦涟漪，檐霤声繁聒梦归。半岫金乌才委照，一川石燕又交飞。濯枝霡霂榴花吐，吹渚飘飖暑气微。因忆故园闲钓处，苍苔斑驳满渔矶。
春霁江山似画图，醉垂鞭袂出康衢。猖狂乱打貔貅鼓，懒慢迟修鸳鹭书。老色渐来欺鬓发，闲晴将欲傲簪裾。苔钱遍地知多少，买得花枝不落无。
荒僻淹留岁已深，解龟无计恨难任。守方半会蛮夷语，贺厦全忘燕雀心。夜静倚楼悲月笛，秋寒欹枕泣霜砧。宦情总逐愁肠断，一箸鲈鱼直万金。
直气从来不入时，掩关慵更钓磻溪。斯文未丧宣尼叹，吾道将穷阮籍悲。轻粉覆霜凝夜砌，乱金铺菊织秋篱。南阳卧久无人问，薄命非才有可疑。
春云春日共朦胧，满院梨花半夜风。宿酒未醒珠箔卷，艳歌初阕玉楼空。五湖范蠡才堪重，六印苏秦道不同。再取素琴聊假寐，南柯灵梦莫相通。
素律初回枕簟凉，松风飘泊入华堂。谭鸡寂默纱窗静，梦蝶萧条玉漏长。归去水云多阻隔，别来情绪足悲伤。霜砧月笛休相引，只有离襟泪两行。
风送秋荷满鼻香，竹声敲玉近虚廊。梦回故国情方黯，月过疏帘夜正凉。菱镜也知移艳态，锦书其奈隔年光。鸾胶处处难寻觅，断尽相思寸寸肠。
薄暮疏林宿鸟还，倚楼垂袂复凭栏。月沈江底珠轮净，云锁峰头玉叶寒。刘毅暂贫虽壮志，冯唐将老自低颜。无言独对秋风立，拟把朝簪换钓竿。
金闺寂寞罢妆台，玉箸阑干界粉腮。花落掩关春欲暮，月圆欹枕梦初回。鸾胶岂续愁肠断，龙剑难挥别绪开。曾寄锦书无限意，塞鸿何事不归来。
青镜重磨照白须，白须撚闲意何如。故园迢遰千山外，荒郡淹留四载馀。风送竹声侵枕簟，月移花影过庭除。秋霜满领难消释，莫读离骚失意书。
多时窗外语呢喃，只要佳人卷绣帘。大厦已成须庆贺，高门频入莫憎嫌。花间舞蝶和香趁，江畔春泥带雨衔。栖息数年情已厚，营巢争肯傍他檐。
一承兑泽莅方州，八度春光照郡楼。好景几将官吏醉，名山时领管弦游。空花任尔频侵眼，老雪从他渐满头。归去杜陵池阁在，只能欢笑不能愁。
二月风光似洞天，红英翠萼簇芳筵。楚王云雨迷巫峡，江令文章媚蜀笺。歌黛入颦春袖敛，舞衣新绣晓霞鲜。酒阑香袂初分散，笑指渔翁钓暮烟。
东风满地是梨花，只把琴心𣨼酒家。立处晚楼横短笛，望中春草接平沙。雁行断续晴天远，燕翼参差翠幕斜。归计未成头欲白，钓舟烟浪思无涯。
摇落江天万木空，雁行斜戛塞垣风。征闺𢭏月离愁远，旧馆眠云旅梦通。郢客岂能陪下里，皋禽争肯恋樊笼。此心旷荡谁相会，尽在南华十卷中。
新秋菡萏发红英，向晚风飘满郡馨。万叠水纹罗乍展，一双㶉𫛶绣初成。采莲女散吴歌阕，拾翠人归楚雨晴。远岸牧童吹短笛，蓼花深处信牛行。
嘉陵江畔饯行车，离袂难分十里馀。慷慨莫夸心似铁，留连不觉泪成珠。风光川谷梅将发，音信云天雁未疏。立马举鞭无限意，会稀别远拟何如。
回车院子未回车，三载疲民咏袴襦。借寇已承英主诏，乞骸须上老臣书。黄金蜀柳笼朱户，碧玉湘筠映绮疏。因问满筵诗酒客，锦江何处有鲈鱼。
屈指良交十四人，隙驹风烛渐为尘。当初花下三秦客，只有天涯二老身。乘醉几同游北内，寻芳多共谒东邻。此时阻隔关山远，月满江楼泪满巾。
高秋咸镐起霜风，秦汉荒陵树叶红。七国鬬鸡方贾勇，中原逐鹿更争雄。南山漠漠云常在，渭水悠悠事旋空。立马举鞭遥望处，阿房遗址夕阳东。
绣林红岸落花钿，故去新来感自然。绝塞杪春悲汉月，长林深夜泣缃弦。锦书雁断应难寄，菱镜鸾孤貌可怜。独倚画屏人不会，梦魂才别戍楼边。
凭高多是偶汍澜，红叶何堪照病颜。万叠云山供远恨，一轩风物送秋寒。背琴鹤客归松径，横笛牛童卧蓼滩。独倚郡楼无限意，夕阳西去水东还。
醉卓寒筇傍水行，渔翁不会独吟情。龟能顾印谁相重，鹤偶乘轩自可轻。簪组百年终长物，文章千古亦虚名。是非得丧皆闲事，休向南柯与梦争。
独上江楼望故乡，泪襟霜笛共凄凉。云生陇首秋虽早，月在天心夜已长。魂梦只能随蛱蝶，烟波无计学鸳鸯。蜀笺都有三千幅，总写离情寄孟光。
琴中难挑孰怜才，独对良宵酒数杯。苏子黑貂将已尽，宋弘青鸟又空回。月穿净牖霜成隙，风卷残花锦作堆。欹枕梦魂何处去，醉和春色入天台。
十月芙蓉花满枝，天庭驿骑赐寒衣。将同玉蝶侵肌冷，也遣金鹏遍体飞。夜卧始知多忝窃，昼行方觉转光辉。深冬若得朝丹阙，太华峰前衣锦归。
朱冠金距彩毛身，昧爽高声已报晨。作瑞莫惭先贡楚，擅场须信独推秦。淮南也伴升仙犬，函谷曾容借晓人。此日卑栖随饮啄，宰君驱我亦相驯。
微雨微风隔昼帘，金炉檀炷冷慵添。桃花满地春牢落，柳絮成堆雪弃嫌。宝瑟不能邀卓氏，彩毫何必梦江淹。宦情归兴休相挠，隼斾渔舟总未厌。
摇摇离绪不能持，满郡花开酒熟时。羞听黄莺求善友，强随绿柳展愁眉。隔云故国山千叠，傍水芳林锦万枝。圣主未容归北阙，且将勤俭抚南夷。
重阳不忍上高楼，寒菊年年照暮秋。万叠故山云总隔，两行乡泪血和流。黄茅莽莽连边郡，红叶纷纷落钓舟。归计未成年渐老，茱萸羞戴雪霜头。
载花乘酒上高山，四望秋空八极宽。蜀国江山存不得，刘家豚犬取何难。张仪旧壁苍苔厚，葛亮荒祠古木寒。独对斜阳更惆怅，锦江东注似波澜。
绮筵金碧照芳菲，酒满瑶卮水满池。去岁南岐离郡日，今春东蜀看花时。俭莲发脸当筹著，绪柳生腰按柘枝。座客半酣言笑狎，孔融怀抱正怡怡。
齐朝庆裔祖敖曹，麟角无双凤九毛。声价五侯争辟命，文章一代振风骚。醉琴自寄陶家意，梦枕谁听益郡刀。补衮应星曾奏举，北山南海孰为高。
屈指依稀十五年，鸾台秘阁位相悬。分飞淮甸雁行断，重见江楼蟾影圆。滞迹未偕朝北阙，高才方命入西川。愿君通理须还早，拜庆慈亲几杖前。
朱栏芳草绿纤纤，欹枕高堂卷昼帘。处处落花春寂寂，时时中酒病恹恹。塞鸿信断虽堪讶，梁燕词多且莫嫌。自有卷书销永日，霜华未用鬓边添。
忘忧何必在庭萱，是事悠悠竟可宽。酒病未能辞锦里，春狂又拟入桃源。风吹杨柳丝千缕，月照梨花雪万团。闲泥金徽度芳夕，幽泉石上自潺湲。
小桥流水接平沙，何处行云不在家。毕卓未来轻竹叶，刘晨重到𣨼桃花。琴樽冷落春将尽，帏幌萧条日又斜。回首却寻芳草路，金鞍拂柳思无涯。
柳摆轻丝拂嫩黄，槛前流水满池塘。一筵金翠临芳岸，四面烟花出粉墙。舞袖逐风翻绣浪，歌尘随燕下雕梁。蛮笺象管休凝思，且放春心入醉乡。
剑关云栈乱峥嵘，得丧何由险与平。千载龟城终失守，一堆鬼录漫留名。季年必不延昏主，薄赏那堪激懦兵。李特后来多二世，纳降归拟尽公卿。
叶如羽盖岂堪论，百步清阴锁绿云。善政已闻思召伯，英风偏称号将军。静铺讲席麟经润，高拂□枝兔影分。更有岁寒霜雪操，莫将樗栎拟相群。
穷通分定莫凄凉，且放欢情入醉乡。范蠡扁舟终去相，冯唐半世只为郎。风飘玉笛梅初落，酒泛金樽月未央。休把虚名挠怀抱，九原丘陇尽侯王。
齐女屏帏失旧容，侍中冠冕有芳踪。翅翻晚鬓寻香露，声引秋丝逐远风。旅馆听时髭欲白，戍楼闻处叶多红。只知送恨添愁事，谁见凌霄羽蜕功。
分飞屈指十三年，菡萏峰前别社莲。薄宦偶然来左蜀，孤云何事在南燕。一封瑶简音初达，两处金沙色共圆。珍重汤休惠佳句，郡斋吟久不成眠。
金杯不以涤愁肠，江郡芳时忆故乡。两岸烟花春富贵，一楼风月夜凄凉。王章莫耻牛衣泪，潘岳休惊鹤鬓霜。归去莲花归未得，白云深处有茅堂。
古今通塞莫咨嗟，谩把霜髯敌岁华。失手已惭蛇有足，用心休为鼠无牙。九天云净方怜月，一夜风高便厌花。独倚郡楼人不会，钓舟春浪接平沙。
未上亨衢独醉吟，赋成无处博黄金。家人莫问张仪舌，国士须知豫让心。照乘始堪沽善价，阳春争忍混凡音。鹍鹏鳞翼途程在，九万风云海浪深。
彭寿殇龄共两空，幻泡缘影梦魂中。缺圆宿会长如月，飘忽浮生疾似风。修短百年先后定，贤愚千古是非同。南柯太守知人意，休问陶陶塞上翁。
乐广亡来冰镜稀，宓妃嫫母混妍媸。且于雾里藏玄豹，休向窗中问碧鸡。百氏典坟空自苦，一堆萤雪竟谁知。门前春色芳如昼，好掩书斋任所之。
去年今日到荣州，五骑红尘入郡楼。貔虎只知迎太守，蛮夷不信是儒流。奸豪已息时将泰，疲瘵全苏岁又周。圣主若容辞重禄，便归烟水狎群鸥。
依约樊川似旭川，郡斋风物尽萧然。秋庭碧藓铺云锦，晚阁红蕖簇水仙。醉笔语狂挥粉壁，歌梁尘乱拂花钿。情怀放荡无羁束，地角天涯亦信缘。
郡城楼阁绕江滨，风物清秋入望频。铜鼓祭龙云塞庙，芦花飘市雪黏人。莲披净沼群香散，鹭点寒烟玉片新。归去杜陵池馆在，且将朝服拂埃尘。
袅袅香英三四枝，亭亭红艳照阶墀。正当晚槛初开处，却似春闱就试时。少女不吹方熠爚，东君偏惜未离披。夜深斜倚朱栏外，拟把邻光借与谁。
曾求芳茗贡芜词，果沐颁霑味甚奇。龟背起纹轻炙处，云头翻液乍烹时。老丞倦闷偏宜矣，旧客过从别有之。珍重宗亲相寄惠，水亭山阁自携持。
去年曾看牡丹花，蛱蝶迎人傍彩霞。今日再游光福寺，春风吹我入仙家。当筵芬馥歌唇动，倚槛娇羞醉眼斜。来岁未朝金阙去，依前和露载归衙。
淡淡微红色不深，依依偏得似春心。烟轻虢国颦歌黛，露重长门敛泪衿。低傍绣帘人易折，密藏香蘂蝶难寻。良宵更有多情处，月下芬芳伴醉吟。
近窗卧砌两三丛，佐静添幽别有功。影镂碎金初透月，声敲寒玉乍摇风。无凭费叟烟波碧，莫信湘妃泪点红。自是子猷偏爱尔，虚心高节雪霜中。
素灵失律诈风流，强把芳菲半载偷。是叶葳蕤霜照夜，此花烂熳火烧秋。谢莲色淡争堪种，陶菊香秾亦合羞。谁道金风能肃物，因何厚薄不相侔。
我儿辞去泪双流，蜀郡秦川两处愁。红叶满山归故国，黄茅遍地住他州。荷衣晓挂惭官吏，菱镜秋窥讶鬓髹。好向云泉营旧隐，莫教庄叟畏牺牛。
屈指平阳别社莲，蟾光一百度曾圆。孤云自在知何处，薄宦参差亦信缘。山郡披风方穆若，花时分袂更凄然。摇鞭相送嘉陵岸，回首群峰隔翠烟。
闲庭欹枕正悲秋，忽觉新编浣远愁。才薄只愁安雁户，年高空忆复渔舟。鹭翘皓雪临汀岸，莲袅红香匝郡楼。对景却惭无藻思，南金荆玉卒难酬。
嘉陵江畔接荣川，两畔旌旗下濑船。郡印已分炎瘴地，朝衣犹惹御炉烟。莲塘小饮香随艇，月榭高吟水压天。锦字莫嫌归路远，华夷一统太平年。
蜀路新修尽坦平，交亲深幸再逢迎。正当返袂思乡国，却似归家见弟兄。霑泽只惭尧綍重，溯流还喜范舟轻。欲将感恋裁书旨，多少渔笺写得成。
圣朝佳节遇长春，跪捧金炉祝又焚。宝藏发来天地秀，兵戈销后帝皇尊。太平基址千年永，混一车书万古存。更有馨香满芳槛，和风迟日在兰荪。
偶奉纶书莅旭川，郡楼嘉致尽依然。松欹鸟道云藏寺，月满渔舟水浸天。望帝古祠花簇簇，锦城归路草芊芊。有时倚槛垂双袂，故国风光似眼前。
岁稔民康绝讼论，政成公暇自由身。朝看五马闲如社，夜拥双姬煖似春。家计不忧凭冢子，官资无愧是朝臣。岂同龌龊祁员外，至死悲凉一妇人。
烟雨楼台渐晦冥，锦江澄碧浪花平。卞和未雪荆山耻，庄舃空伤越国情。天际寂寥无雁下，云端依约有僧行。登高欲继离骚咏，魂断愁深写不成。
边郡荒凉悲且歌，故园迢遰隔烟波。琴声背俗终如是，剑气冲星又若何。朝客渐通书信少，钓舟频引梦魂多。北山更有移文者，白首无尘归去么。
莫嗔阮氏哭途穷，万代深沈恨亦同。瑞玉岂知将抵鹊，铅刀何事却屠龙。九夷欲适嗟吾道，五柳终归效古风。独倚郡楼无限意，满江烟雨正冥蒙。
官吏潜陈借寇词，宦情乡梦两相违。青城锦水无心住，紫阁莲峰有意归。张翰鲈鱼因醉忆，孟光书信近春稀。黄茅瘴色看看起，贪者犹疑别是机。
蹄涔岂信有沧浪，萤火何堪并太阳。渊奥未曾探禹穴，矜夸便拟越丘墙。小巫神气终须怯，下里音声必不长。近日冰壶多晦昧，虎皮羊质也观光。
横经叉手步还趋，积善方知庆有馀。五个小雏离学院，一行新雁入贫居。攘羊告罪言何直，舐犊牵情理岂虚。劝汝立身须苦志，月中丹桂自扶疏。
一定童颜老岁华，贫寒游历贵人家。炼成正气功应大，养得元神道不差。舃曳鹤毛干毾𣬬，杖携筇节瘦槎牙。如何蓬阆不归去，落尽蟠桃几度花。
新春蘂绽訾家洲，信是南方最胜游。酒满百分殊不怕，人添一岁更堪愁。莺声暗逐歌声艳，花态还随舞态羞。莫惜今朝同酩酊，任他龟鹤与蜉蝣。
怜君无那是多情，枕上相看直到明。日照绿窗人去住，鸦啼红粉泪纵横。愁肠只向金闺断，白发应从玉塞生。为报花时少惆怅，此生终不负卿卿。
本自清江石上生，移栽此处称闲情。青云士尽识珍木，白屋人多唤俗名。重布绿阴滋藓色，深藏好鸟引雏声。余今一日千回看，每度看来眼益明。
朝宗汉水接阳台，唅呀填坑吼作雷。莫见九江平稳去，还从三峡崄巇来。南经梦泽宽浮日，西出岷山劣泛杯。直至沧溟涵贮尽，沈深不动浸昭回。
方圆不定性空求，东注沧溟早晚休。高截碧塘长耿耿，远飞青嶂更悠悠。潇湘月浸千年色，梦泽烟含万古愁。别有岭头呜咽处，为君分作断肠流。
倚空高槛冷无尘，往事闲征梦欲分。翠色本宜霜后见，寒声偏向月中闻。啼猿想带苍山雨，归鹤应和紫府云。莫向东园竞桃李，春光还是不容君。
雪尽青门弄影微，暖风迟日早莺归。如凭细叶留春色，须把长条系落晖。彭泽有情还郁郁，隋堤无主自依依。世间惹恨偏饶此，可是行人折赠稀。
树色连云万叶开，王孙不厌满庭栽。凌霜尽节无人见，终日虚心待凤来。谁许风流添兴咏，自怜潇洒出尘埃。朱门处处多闲地，正好移阴覆翠苔。
才见离巢羽翼开，尽能轻飏出尘埃。人间树好纷纷占，天上桥成草草回。几度送风临玉户，一时传喜到妆台。若教颜色如霜雪，应与清平作瑞来。
分影由来恨不同，绿窗孤馆两何穷。荧煌短焰长疑暗，零落残花旋委空。几处隔帘愁夜雨，谁家当户怯秋风。莫言明灭无多重，曾比人生一世中。
果决生涯向路中，西投知己话从容。云遮剑阁三千里，水隔瞿塘十二峰。阔步文翁坊里月，闲寻杜老宅边松。到头须卜林泉隐，自愧无能继卧龙。
浣花溪里花多处，为忆先生在蜀时。万古只应留旧宅，千金无复换新诗。沙棚水槛鸥飞尽，树压村桥马过时。山月不知人事变，夜来江上与谁期。
二十年前此布衣，鹿鸣西上虎符归。行时宾从光前事，到处松杉长旧围。野老竞遮官道拜，沙鸥遥避隼旟飞。春风一宿琉璃地，自有泉声惬素机。
此禽轻巧少同伦，我听长疑舌满身。星未没河先报晓，柳犹粘雪便迎春。频嫌海燕巢难定，却讶林莺语不真。莫倚清风更多事，玉楼还有晏眠人。
只影翩翩下碧湘，傍池鸳鹭宿银塘。虽逢夜雨迷深浦，终向晴天著旧行。忆伴几回思片月，蜕翎多为系繁霜。江南塞北俱关念，两地飞归是故乡。
独入玄宫礼至真，焚香不为贱贫身。秦淮两岸沙埋骨，湓浦千家血染尘。庐阜烟霞谁是主，虎溪风月属何人。九江太守勤王事，好放天兵渡要津。
桑扈交飞百舌忙，祖亭闻乐倍思乡。尊前有恨惭卑宦，席上无憀爱艳妆。莫为狂花迷眼界，须求真理定心王。游蜂采掇何时已，祗恐多言议短长。
潇湘江头三月春，柳条弄日摇黄金。鹧鸪一声在何许，黄陵庙前烟霭深。丹青欲画无好手，稳提玉勒沈吟久。马蹄不为行客留，心挂长林屡回首。
龙溪之山秀而峙，龙溪之水清无底。狂风激烈翻春涛，薄雾冥蒙溢清泚。奔流百折银河通，落花滚滚浮霞红。四时佳境不可穷，仿佛直与桃源通。
湖边景物属秋天，楼上风光似去年。仙侣缑生留福地，湘娥帝子寄哀弦。云门自统轩台外，木叶偏飞楚客前。极目江山何处是，一帆万里信归船。
万顷湖波浸碧天，旌封香火几千年。风涛澎湃鱼龙舞，栋宇峥嵘燕雀迁。远岫光中浓淡树，斜阳影里往来船。江河愿借吹嘘便，应有神功在目前。
妖姬未著石榴裙，自道家连锦水𣸣。檀口解知千载事，清词堪叹九秋文。翠眉颦处楚边月，画卷开时塞外云。说尽绮罗当日恨，昭君传意向文君。
繁华堪泣帝城春，粉堞青楼势碍云。花对玉钩帘外发，歌飘尘土路边闻。几多远客魂空断，何处王孙酒自醺。各有归程千万里，东风时节恨离群。
身似星流迹似蓬，玉关孤望杳溟蒙。寒沙万里平铺月，晓角一声高卷风。战士殁边魂尚哭，单于猎处火犹红。分明更想残宵梦，故国依然在甬东。
文战何堪功未图，又驱羸马指天衢。露华凝夜渚莲尽，月彩满轮山驿孤。岐路辛勤终日有，乡关音信隔年无。好同范蠡扁舟兴，高挂一帆归五湖。
北邙山草又青青，今日销魂事可明。绿酒醉来春未歇，白杨风起柳初晴。冈原旋葬松新长，年代无人阙半平。堪取金炉九还药，不能随梦向浮生。
嘉辰复遇登高台，良朋笑语倾金罍。烟摊秋色正堪玩，风惹菊香无限来。未保乱离今日后，且谋欢洽玉山颓。谁知靖节当时事，空学狂歌倒载回。
蟾轮何事色全微，赚得佳人出绣帏。四野雾凝空寂寞，九霄云锁绝光辉。吟诗得句翻停笔，玩处临尊却掩扉。公子倚栏犹怅望，懒将红烛草堂归。
九重城阙悲凉尽，一聚园林怨恨长。花忆所为犹自笑，草知无道更应荒。诗名占得风流在，酒兴催教运祚亡。若问皇天惆怅事，只应斜日照雷塘。
素琴孤剑尚闲游，谁共芳尊话唱酬。乡梦有时生枕上，客情终日在眉头。云拖雨脚连天去，树夹河声绕郡流。回首帝京归未得，不堪吟倚夕阳楼。
出门何处问西东，指画翻为语论同。到此客头潜觉白，未秋山叶已飘红。帐前影落传书雁，日下声交失马翁。早晚回鞭复南去，大衣高盖汉乡风。
客亭门外路东西，多少喧腾事不齐。杨柳惹鞭公子醉，苎麻掩泪鲁人迷。通宵尘土飞山月，是处经营夹御堤。顷刻知音几存殁，半回依约认轮蹄。
鼎湖冠剑有遗踪，晋汉真人羽化同。九转药成丹灶冷，五车云去玉堂空。仙家日月蓬壶里，尘世烟花梦寐中。徒有旧山流水畔，老松枝叶苦吟风。
千岩万壑与云连，放出雕笼任自然。叶洒惊风啼暮雨，月凝残雪饮流泉。临岐莫似三声日，避射须依绕树年。应解感恩寻太守，攀萝时复到楼前。
风撼桐丝带月明，羽人乘醉截秋声。七弦妙制饶仙品，三尺良材称道情。池小未开春浪泛，岳低犹欠暮云生。何因乞与元中术，临化无妨膝上横。
峭壁猿啼采处深，一枝奇异出孤岑。感师千里寄来意，发我片云归去心。窗外冷敲檐冻折，溪边闲点戏鱼沉。他年必藉相携力，蹇步犹能返故林。
多年幞被玉山岑，鬓雪欺人忽满簪。驽马虽然贪短豆，野麋终是忆长林。鲈鱼未得乘归兴，鸥鸟惟应信此心。见说新桥好风景，会须乘月濯烦襟。
乱后独来登大阁，凭阑举目尽伤心。长堤过雨人行少，废苑经秋草自深。破落侯家通永巷，萧条宫树接疏林。总输释氏青莲馆，依旧重重布地金。
昨日舟还浙水湄，今朝丹旐欲何为。才收北浦一竿钓，未了西斋半局棋。洛下已传平子赋，临川争写谢公诗。不堪旧里经行处，风木萧萧邻笛悲。
闻道桃源堪避秦，寻幽数日不逢人。烟霞洞里无鸡犬，风雨林中有鬼神。黄公石上三芝秀，陶令门前五柳春。醉卧白云闲入梦，不知何物是吾身。
山村寥落野人稀，竹里衡门掩翠微。溪路夜随明月入，亭皋春伴白云归。嵇康懒慢仍耽酒，范蠡逋逃又拂衣。汀畔数鸥闲不起，只应知我已忘机。
陶公归隐白云溪，买得春泉溉药畦。夜静林间风虎啸，月明竹上露禽栖。陈仓邑吏惊烽火，太白山人讶鼓鼙。相见只言秦汉事，武陵溪里草萋萋。
忆昔当初过柳楼，茂英年小尚娇羞。隔窗未省闻高语，对镜曾窥学上头。一别中原俱老大，再来南国见风流。弹弦酌酒话前事，零落碧云生暮愁。
阴云羃羃下阳台，惹著襄王更不回。五度看花空有泪，一心如结不曾开。纤萝自合依芳树，覆水宁思返旧杯。惆怅高丽坡底宅，春光无复下山来。
非为亲贤展绮筵，恒常宁敢恣游盘。绿搓杨柳绵初软，红晕樱桃粉未干。谷鸟乍啼声似涩，甘霖方霁景犹寒。笙歌风紧人酣醉，却遶珍丛烂熳看。
樱桃花下会亲贤，风远铜壶转露盘。蝶下粉墙梅乍折，蚁浮金斝酒难干。云和缓奏泉声咽，珠箔低垂水影寒。狂简斐然吟咏足，却邀群彦重吟看。
我有嘉宾宴乍欢，画帘纹细凤双盘。影笼沼沚修篁密，声透笙歌羯鼓干。散后便依书箧寐，渴来潜想玉壶寒。樱桃零落红桃媚，更俟旬馀共醉看。
冷宴殷勤展小园，舞鞇柔软彩虬盘。𥮾花尽日疑头重，病酒经宵觉口干。嘉树倚楼青琐暗，晚云藏雨碧山寒。文章天子文章别，八采卢郎未可看。
袅袅东风吹水国，金鸦影暖南山北。蒲抽小剑割湘波，柳拂长眉舞春色。白铜堤下烟苍苍，林端细蘂参差香。绿桑枝下见桃叶，回看青云空断肠。
乌足迟迟日宫里，天门击鼓龙蛇起。风师剪翠换枯条，青帝挼蓝染江水。蜂蝶缤纷抱香蘂，锦鳞跳掷红云尾。绣衣白马不归来，双成倚槛春心醉。
赤帝旗迎火云起，南山石裂吴牛死。绣楹夜夜箔𫚥须，象榻重重簟湘水。彤彤日脚烧冰井，古陌尘飞野烟静。汉帝高堂汗若珠，班姬明月无停影。
月色驱秋下穹昊，梁间燕语辞巢早。古苔凝紫贴瑶堦，露槿啼红堕江草。越客羁魂挂长道，西风欲揭南山倒。粉娥恨骨不胜衣，映门楚碧蝉声老。
苍茫枯碛阴云满，古木号空昼光短。云拥三峰岳色低，冰坚九曲河声断。浩汗霜风刮天地，温泉火井无生意。泽国龙蛇冻不伸，南山瘦柏销残翠。
湖浪参差叠寒玉，水仙晓展钵盘绿。淡黄根老栗皱圆，染青刺短金罂熟。紫罗小囊光紧蹙，一掬真珠藏猬腹。丛丛引觜傍莲洲，满川恐作天鸡哭。
九天碎霞明泽国，造化工夫潜剪刻。浅碧眉长约细枝，深红刺短钩春色。晴日当楼晓香歇，锦带盘空欲成结。谢豹声催麦陇秋，春风吹落猩猩血。
龙鳞满床波浪湿，血光点点湘娥泣。一片晴霞冻不飞，深沈尽讶蛟人立。百朵排花蜀缬明，珊瑚枕滑葛衣轻。闲窗独卧晓不起，冷浸羁魂锦江里。
六律铿锵间宫征，伶伦写入梧桐尾。七条瘦玉叩寒星，万派流泉哭纤指。空山雨脚随云起，古木灯青啸山鬼。田文堕泪曲未终，子规啼血哀猿死。
彗孛飞光照天地，九天瓦裂屯冤气。鬼哭声声怨赵高，宫花滴尽扶苏泪。祸起萧墙不知戢，羽书催筑长城急。剑上忠臣血未干，沛公已向函关入。
双月讴䛩辗秋碧，细风斜掩神仙宅。麦门冬长马鬣青，茱萸蘂绽蝇头赤。流苏斗帐悬高壁，彩凤盘龙缴香额。堂内月娥横剪波，倚门肠断𫚥须隔。
画屏深掩瑞云光，罗绮花飞白玉堂。银榼酒倾鱼尾倒，金𬬻灰满鸭心香。轻摇绿水青蛾敛，乱触红丝皓腕狂。今日恩荣许同听，不辞沈醉一千觞。
细草侵堦乱碧鲜，宫门深锁绿杨天。珠帘欲卷抬秋水，罗幌微开动冷烟。风引漏声过枕上，月移花影到窗前。独挑残烛魂堪断，却恨青蛾误少年。
武帝寻仙驾海游，禁门高闭水空流。深宫带日年年色，翠柏凝烟夜夜愁。鸾凤影沈归万古，歌钟声断梦千秋。晚来惆怅无人会，云雨能飞傍玉楼。
晋宋齐梁唐代间，高僧求法离长安。去人成百归无十，后者安知前者难。路远碧天唯冷结，沙河遮日力疲殚。后贤如未谙斯旨，往往将经容易看。
门径萧萧长绿苔，一回登此一徘徊。青牛谩说函关去，白马亲从印土来。确实是非凭烈焰，要分真伪筑高台。春风也解嫌狼籍，吹尽当年道教灰。
九重城接天花界，三五秋生一夜风。行听漏声云散后，遥闻天语月明中。含凉阁迥通仙掖，承露盘高出上宫。谁问独愁门外客，清谈不与此宵同。
杏园千树欲随风，一醉同人此暂同。老态忽忘丝管里，衰颜宜解酒杯中。曲江日暮残红在，翰苑年深旧事空。二十四年流落者，故人相引到花丛。
陶潜官罢酒缾空，门掩杨花一夜风。古调诗吟山色里，无弦琴在月明中。远檐高树宜幽鸟，出岫孤云逐晚虹。别后东篱数枝菊，不知闲醉与谁同。
家在炎州往朔方，岂知于阗望潇湘。曾经陇底复辽阳，更忆东去采扶桑。楂客三千路未央，烛龙之地日无光。将游莽苍穷大荒，车辙马足逐周王。
刘令兴多常步履，柴桑事少但援琴。闲招法侣从山寺，每掇幽芳傍竹林。卷帘只爱荆峰色，入坐偏宜郢客吟。谁许近来轻印绶，因君昨日悟禅心。
玉指朱弦轧复清，湘妃愁怨最难听。初疑飒飒凉风劲，又似萧萧暮雨零。近比流泉来碧嶂，远如玄鹤下青冥。夜深弹罢堪惆怅，露湿丛兰月满庭。
暌离已是十秋强，对镜那堪重理妆。闻雁几回修尺素，见霜先为制衣裳。开箱叠练先垂泪，拂杵调砧更断肠。绣作龟形献天子，愿教征客早还乡。
一辞拾翠碧江湄，贫守蓬茅但赋诗。自服蓝衫居郡掾，永抛鸾镜画蛾眉。立身卓尔青松操，挺志铿然白璧姿。幕府若容为坦腹，愿天速变作男儿。
君王去后行人绝，箫筝不响歌喉咽。雄剑无威光彩沈，宝琴零落金星灭。玉阶寂寞坠秋露，月照当时歌舞处。当时歌舞人不回，化为今日西陵灰。
珍簟生凉夜漏馀，梦中恍惚觉来初。魂离不得空成病，面见无由浪寄书。窗外江村钟响绝，枕边梧叶雨声疏。此时最是思君处，肠断寒猿定不如。
春风白马紫丝缰，正值蚕娘未采桑。五夜有心随暮雨，百年无节抱秋霜。重寻绣带朱藤合，却忍罗裙碧草长。为报西游减离恨，阮郎才去嫁刘郎。
水翦双眸雾翦衣，当筵一曲媚春辉。潇湘夜瑟怨犹在，巫峡晓云愁不稀。皓齿乍分寒玉细，黛眉轻蹙远山微。渭城朝雨休重唱，满眼阳关客未归。
长者车尘每到门，长卿非慕卓王孙。定知羽翼难随凤，却喜波涛未化鲲。娇别翠钿黏去袂，醉歌金雀碎残尊。多情多病年应促，早办名香为返魂。
应是前生有宿冤，不期今世恶因缘。蛾眉欲碎巨灵掌，鸡肋难胜子路拳。秪拟吓人传铁券，未应教我踏青莲。曲江昨日君相遇，当下遭他数十鞭。
乱猿啼处访高唐，路入烟霞草木香。山色未能忘宋玉，水声犹是哭襄王。朝朝夜夜阳台下，为雨为云楚国亡。惆怅庙前多少柳，春来空鬬画眉长。
去春零落暮春时，泪湿红笺怨别离。常恐便同巫峡散，因何重有武陵期。传情每向馨香得，不语还应彼此知。只欲栏边安枕席，夜深闲共说相思。
诗篇调态人皆有，细腻风光我独知。月下咏花怜暗澹，雨朝题柳为欹垂。长教碧玉藏深处，总向红笺写自随。老大不能收拾得，与君开似教男儿。
吴越相谋计策多，浣纱神女已相和。一双笑靥才回面，十万精兵尽倒戈。范蠡功成身隐遁，伍胥谏死国消磨。只今诸暨长江畔，空有青山号苎萝。
临风兴叹落花频，芳意潜消又一春。应为价高人不问，却缘香甚蝶难亲。红英只称生宫里，翠叶那堪染路尘。及至移根上林苑，王孙方恨买无因。
饮冰食蘗志无功，晋水壶关在梦中。秦镜欲分愁堕鹊，舜琴将弄怨飞鸿。井边桐叶鸣秋雨，窗下银灯暗晓风。书信茫茫何处问，持竿尽日碧江空。
蘼芜盈手泣斜晖，闻道邻家夫婿归。别日南鸿才北去，今朝北雁又南飞。春来秋去相思在，秋去春来信息稀。扃闭朱门人不到，砧声何事透罗帏。
坚圆净滑一星流，月杖争敲未拟休。无滞碍时从拨弄，有遮栏处任钩留。不辞宛转长随手，却恐相将不到头。毕竟入门应始了，愿君争取最前筹。
苦思搜诗灯下吟，不眠长夜怕寒衾。满庭木叶愁风起，透幌纱窗惜月沈。疏散未闲终遂愿，盛衰空见本来心。幽栖莫定梧桐处，暮雀啾啾空绕林。
一首诗来百度吟，新情字字又声金。西看已有登垣意，远望能无化石心。河汉期赊空极目，潇湘梦断罢调琴。况逢寒节添乡思，叔夜佳醪莫独斟。
何事能销旅馆愁，红笺开处见银钩。蓬山雨洒千峰小，嶰谷风吹万叶秋。字字朝看轻碧玉，篇篇夜诵在衾裯。欲将香匣收藏却，且惜时吟在手头。
仙籍人间不久留，片时已过十经秋。鸳鸯帐下香犹暖，鹦鹉笼中语未休。朝露缀花如脸恨，晚风敧柳似眉愁。彩云一去无消息，潘岳多情欲白头。
落叶纷纷暮雨和，朱丝独抚自清歌。放情休恨无心友，养性空抛苦海波。长者车音门外有，道家书卷枕前多。布衣终作云霄客，绿水青山时一过。
柳拂兰桡花满枝，石城城下暮帆迟。折牌峰上三闾墓，远火山头五马旗。白雪调高题旧寺，阳春歌在唤新词。莫愁魂逐清江去，空使行人万首诗。
移得仙居此地来，花丛自遍不曾栽。庭前亚树张衣桁，坐上新泉泛酒杯。轩槛暗传深竹径，绮罗长拥乱书堆。闲乘画舫吟明月，信任轻风吹却回。
深巷穷门少侣俦，阮郎唯有梦中留。香飘罗绮谁家席，风送歌声何处楼。街近鼓鼙喧晓睡，庭闲鹊语乱春愁。安能追逐人间事，万里身同不系舟。
曾睹夭桃想玉姿，带风杨柳认蛾眉。珠归龙窟知谁见，镜在鸾台话向谁。从此梦悲烟雨夜，不堪吟苦寂寥时。西山日落东山月，恨想无因有了期。
茫茫九陌无知己，暮去朝来典绣衣。宝匣镜昏蝉鬓乱，博山炉暖麝烟微。多情公子春留句，少思文君昼掩扉。莫惜羊车频列载，柳丝梅绽正芳菲。
醉别千卮不浣愁，离肠百结解无由。蕙兰销歇归春圃，杨柳东西绊客舟。聚散已悲云不定，恩情须学水长流。有花时节知难遇，未肯厌厌醉玉楼。
喧喧朱紫杂人寰，独自清吟日色间。何事玉郎搜藻思，忽将琼韵扣柴关。白花发咏惭称谢，僻巷深居谬学颜。不用多情欲相见，松萝高处是前山。
朝云暮雨镇相随，去雁来人有返期。玉枕秪知长下泪，银灯空照不眠时。仰看明月翻含意，俯眄流波欲寄词。却忆初闻凤楼曲，教人寂寞复相思。
无才多病分龙钟，不料虚名达九重。仰愧弹冠上华发，多惭拂镜理衰容。驰心北阙随芳草，极目南山望旧峰。桂树不能留野客，沙鸥出浦谩相逢。
余曾昔睹聪明士，博达英灵无比伦。一选嘉名喧宇宙，五言诗句越诸人。为官治化超先辈，直为无能继后尘。忍然富贵贪财色，瓦解冰消不可陈。
贪爱有人求快活，不知祸在百年身。但看阳焰浮沤水，便觉无常败坏人。丈夫志气直如铁，无曲心中道自真。行密节高霜下竹，方知不枉用心神。
汝为埋头痴兀兀，爱向无明罗刹窟。再三劝你早修行，是你顽痴心恍惚。不肯信受寒山语，转转倍加业汩汩。直待斩首作两段，方知自身奴贼物。
云山叠叠连天碧，路僻林深无客游。远望孤蟾明皎皎，近闻群鸟语啾啾。老夫独坐栖青嶂，少室闲居任白头。可叹往年与今日，无心还似水东流。
余见僧繇性希奇，巧妙间生梁朝时。道子飘然为殊特，二公善绘手毫挥。逞画图真意气异，龙行鬼走神巍巍。饶邈虚空写尘迹，无因画得志公师。
久住寒山凡几秋，独吟歌曲绝无忧。蓬扉不掩常幽寂，泉涌甘浆长自流。石室地𬬻砂鼎沸，松黄柏茗乳香瓯。饥餐一粒伽陀药，心地调和倚石头。
丹丘迥耸与云齐，空里五峰遥望低。雁塔高排出青嶂，禅林古殿入虹蜺。风摇松叶赤城秀，雾吐中岩仙路迷。碧落千山万仞现，藤萝相接次连谿。
老病残年百有馀，面黄头白好山居。布裘拥质随缘过，岂羡人间巧样模。心神用尽为名利，百种贪婪进己躯。浮生幻化如灯烬，冢内埋身是有无。
世间何事最堪嗟，尽是三途造罪楂。不学白云岩下客，一条寒衲是生涯。秋到任他林落叶，春来从你树开花。三界横眠闲无事，明月清风是我家。
昔年曾到大海游，为采摩尼誓恳求。直到龙宫深密处，金关锁断主神愁。龙王守护安耳里，剑客星挥无处搜。贾客却归门内去，明珠元在我心头。
我家本住在寒山，石岩栖息离烦缘。泯时万象无痕迹，舒处周流遍大千。光影腾辉照心地，无有一法当现前。方知摩尼一颗珠，解用无方处处圆。
世人何事可吁嗟，苦乐交煎勿底涯。生死往来多少劫，东西南北是谁家。张王李赵权时姓，六道三途事似麻。只为主人不了绝，遂招迁谢逐迷邪。
余家本住在天台，云路烟深绝客来。千仞岩峦深可遁，万重谿涧石楼台。桦巾木屐沿流步，布裘藜杖绕山回。自觉浮生幻化事，逍遥快乐实善哉。
一入双谿不计春，炼暴黄精几许斤。𬬻灶石锅频煮沸，土甑久烝气味珍。谁来幽谷餐仙食，独向云泉更勿人。延龄寿尽招手石，此栖终不出山门。
瞻思不及望仙兄，早晚升霞入太清。手种一株松未老，炉烧九转药新成。心中已得黄庭术，头上应无白发生。异日却归华表语，待教凡俗普闻名。
空门寂寞汝思家，礼别云房下九华。爱向竹栏骑竹马，懒于金地聚金沙。添瓶涧底休招月，烹茗瓯中罢弄花。好去不须频下泪，老僧相伴有烟霞。
客程终日风尘苦，蓬转还家未有期。林色晓分残雪后，角声寒奏落帆时。月高星使东看远，云破霜鸿北度迟。流荡此心难共说，千峰澄霁隔琼枝。
客意天南兴已阑，不堪言别向仙官。梦摇玉珮随旄节，心到金华忆杏坛。荒郊极望归云尽，瘦马空嘶落日残。想得故山青霭里，泉声入夜独潺潺。
能将疏懒背时人，不厌孤萍任此身。江上昔年同出处，天涯今日共风尘。平湖旧隐应残雪，芳草归心未隔春。前路倍怜多胜事，到家知庆彩衣新。
缅想咸阳事可嗟，楚歌哀怨思无涯。八千子弟归何处，万里鸿沟属汉家。弓断阵前争日月，血流垓下定龙蛇。拔山力尽乌江水，今日悠悠空浪花。
上入禅室路裴回，万木清阴向日开。寒竹影侵行迳石，秋风声入诵经台。闲云不系从舒卷，狎鸟无机任往来。更惜片阳谈妙理，归时莫待暝钟催。
闻说花源堪避秦，幽寻数月不逢人。烟霞洞里无鸡犬，风雨林间有鬼神。黄公石上三芝秀，陶令门前五柳春。醉卧白云闲入梦，不知何物是吾身。
画戟重门楚水阴，天涯欲暮共伤心。南荆双戟痕犹在，北斗孤魂望已深。莲花幕下悲风起，细柳营边晓月临。有路茫茫向谁问，感君空有泪霑襟。
林间出定恋庭闱，圣主恩深暂许归。双树欲辞金锡冷，四花犹向玉阶飞。梁山拂汉分清境，蜀雪和烟惹翠微。此去不须求彩服，紫衣全胜老莱衣。
侍臣何事辞云陛，江上微云见雪花。望阁未承丹凤诏，掩门空对楚人家。陈琳草奏才还在，王粲登楼兴未赊。高馆更容尘外客，仍令归路待瑶华。
浮丘山上见黄冠，松柏森森登古坛。一茎青竹以为杖，数颗仙桃仍未餐。长安市里仍卖卜，武陵溪畔每烧丹。缩地往来无定所，花源到处路漫漫。
情人取次几淹留，别后南州与北州。月色为怜今夜客，砧声那似去年秋。欲除豺虎论三略，莫对云山咏四愁。亲故相逢且借问，古来无种是王侯。
箧中遗草是琅玕，对此空令洒泪看。三径尚馀行迹在，数萤犹是映书残。晨光不借泉门晓，暝色唯添陇树寒。欲问皇天天更远，有才无命说应难。
微雨空山夜洗兵，绣衣朝拂海云清。幕中运策心应苦，马上吟诗卷已成。离亭不惜花源醉，古道犹看蔓草生。因说元戎能破敌，高歌一曲陇关情。
新田绕屋半春耕，藜杖闲门引客行。山翠自成微雨色，谿花不隐乱泉声。渔家远到堪留兴，公府悬知欲厌名。入夜更宜明月满，双童唤出解吹笙。
归风白马引嘶声，落日犹看楚客情。塞口竹缘空戍没，潮头沙拥慢冈成。松田且欲亲耕种，郡守何偏问姓名。东道宿程投故栅，依依渔父解相迎。
不到终南向几秋，移居更欲近沧洲。风吹雨色连村暗，潮拥菱花出岸浮。漠漠望中春自艳，寥寥泊处夜堪愁。如君岂得空高枕，只益天书遣远求。
破虏功成百战场，天书新拜汉中郎。映门旌斾春风起，对客弦歌白日长。阶下鬬鸡花乍发，营南试马柳初黄。由来吴楚多同调，感激逢君共异乡。
陌上凉风槐叶凋，夕阳秋露湿寒条。登楼望月楚山上，月到楼南山独遥。心送秦人趋凤阙，月随阳雁极烟霄。轩车不重无名客，此地谁能访寂寥。
往年分首出咸秦，木落花开秋又春。江客不曾知蜀路，旅魂何处访情人。当时望月思文友，今日迎骢见近臣。多羡二龙同汉代，绣衣芸阁共荣亲。
槐花落尽柳阴清，萧索凉天楚客情。海上旧山无的信，东门归路不堪行。身随幻境劳多事，迹学禅心厌有名。公子道存知不弃，欲依刘表住南荆。
宫花野药半相和，藤蔓参差惜不科。纤草连门留径细，高楼出树见山多。洞中避暑青苔满，池上吟诗白鸟过。更买太湖千片石，叠成云顶绿㠁峨。
常说人间法自空，何言出世法还同。微踪旧是香林下，馀烬今成火宅中。后夜池心生素月，春天树色起悲风。吾知世代相看尽，谁悟浮生似影公。
南山唯与北山邻，古树连拳伴我身。黄鹤有心多不住，白云无事独相亲。闲持竹锡深看水，懒系麻衣出见人。欲掇幽芳聊赠远，郎官那赏石门春。
知君高隐占贤星，卷叶时时注佛经。姓被名公题旧里，诗将丽句号新亭。来观新月依清室，欲漱香泉护触瓶。我有主人江太守，如何相伴住禅灵。
谁知卧病不妨禅，迹寄诗流性似偏。叶示黄金童子爱，书题青字古人传。时高独鹤来云外，每羡闲花在眼前。对此留君还欲别，应思石𣽷访春泉。
晴明路出山初暖，行踏春芜看茗归。乍削柳枝聊代札，时窥云影学裁衣。身闲始觉隳名是，心了方知苦行非。外物寂中谁似我，松声草色共无机。
习家寒食会何频，应恐流芳不待人。已爱治书诗句逸，更闻从事酒名新。庭芜暗积承双履，林花雷飞洒幅巾。谁见柰园时节共，还持绿茗赏残春。
入道曾经离乱前，长干古寺住多年。爱贫唯制莲花足，取性闲书树叶篇。自笑不归看石榜，谁高无事弄苔泉。身外空名何足问，吾心已出第三禅。
昔岁为邦初未识，今朝休沐始相亲。移家水巷贫依静，种柳风窗欲占春。诗思先邀乌府客，山情还访白楼人。登临许作烟霞伴，高在方袍间幅巾。
许令如今道姓云，曾经西岳事桐君。流霞手把应怜寿，黄鹤心期拟作群。金箓时教弟子检，砂床不遣世人闻。桂阳亦是神仙守，分别无嗟两地分。
寒食江天气最清，庾公晨望动高情。因逢内火千家静，便睹行春万木荣。深浅山容飞雨细，萦纡水态拂云轻。腰章本郡谁相似，数日临人政已成。
廷评年少法家流，心似澄江月正秋。学究天人知远识，权分盐铁许良筹。春风忆酒乌家近，好月论禅谢寺幽。清白比来谁见赏，怜君独有富人侯。
常见仙翁变姓名，岂知松子号初平。逢人不道往来处，卖药还将鸡犬行。独鹤天边俱得性，浮云世上共无情。三花落地君犹在，笑抚安期昨日生。
百缘唯有什公瓶，万法但看一字经。从遣鸟喧心不动，任教香醉境常冥。莲花天昼浮云卷，贝叶宫春好月停。禅伴欲邀何著作，空音宜向夜中听。
隐身苕上欲如何，不著青袍爱绿萝。柳巷任疏容马入，水篱从破许船过。昂藏独鹤闲心远，寂历秋花野意多。若访禅斋遥可见，竹窗书幌共烟波。
武陵何处访仙乡，古观云根路已荒。细草拥坛人迹绝，落花沈磵水流香。山深有雨寒犹在，松老无风韵亦长。全觉此身离俗境，玄机亦可照迷方。
云阳别夜忆春耕，花发菱湖问去程。积水悠扬何处梦，乱山稠叠此时情。将离有月教弦断，赠远无兰觉意轻。朝右要君持汉典，明年北墅可须营。
𬞟洲北望楚山重，千里回轺止一封。临水情来还共载，看花醉去更相从。罢宫风渚何时别，寄隐云阳几处逢。后会那应似畴昔，年年觉老雪山容。
临川内史怜诸谢，尔在生缘比惠宗。远别应将秦本去，幽寻定有楚僧逢。停船夜坐亲孤月，把锡秋行入乱峰。便道须过大师寺，白莲池上访高踪。
厌上乌桥送别频，湖光烂熳望行人。欲将夜舸陪嘉月，肯住空林伴老身。独鹤翩翻飞不定，归云萧散会无因。从何得道怀惆怅，莫是人间屡见春。
关中四子教犹存，见说新经待尔翻。为法应过七祖寺，忘名不到五侯门。闲寻鄠杜看修竹，独上风凉望古原。高逸诗情无别怨，春游从遣落花繁。
送君何处最堪思，孤月停空欲别时。露茗犹芳邀重会，寒花落尽不成期。鹤令先去看山近，云碍初飞到寺迟。莫倚禅功放心定，萧家陵树误人悲。
大唐国里千年圣，王舍城中百亿身。却指容颜非我相，自言空色是吾真。深殿虔心随宝辇，广庭徐步引金轮。古来贵重缘亲近，狂客惭为侍从臣。
禅居河畔无多地，来往寻春物正华。磴道上盘千亩竹，栏干低压万人家。檐前施饭来飞鸟，林下行香踏落花。自解刹那知佛性，不劳更喻几尘沙。
东林何殿是西邻，禅客垣墙接羽人。万乘游仙宗有道，三车引路本无尘。初传宝诀长生术，已证金刚不坏身。两地尽修天上事，共瞻銮驾重来巡。
从辞凤阁掌丝纶，便向青云领贡宾。再辟文场无枉路，两开金榜绝冤人。眼看龙化门前水，手放莺飞谷口春。明日定归台席去，鹡鸰原上共陶钧。
南方宝界几由旬，八部同瞻一佛身。寺压山河天宇静，楼悬日月镜光新。重城柳暗东风曙，复道花明上苑春。向晚銮舆归凤阙，曲江池上动青𬞟。
红楼疑见白毫光，寺逼宸居福盛唐。支遁爱山情谩切，昙摩泛海路空长。经声夜息闻天语，𬬻气晨飘接御香。谁道此中难可到，自怜深院得徊翔。
南方归去再生天，内殿今年异昔年。见辟乾坤新定位，看题日月更高悬。行随车辇登仙路，坐近炉烟讲法筵。自喜恩深陪侍从，两朝长在圣人前。
霜天晴夜宿东斋，松竹交阴惬素怀。迥出风尘心得地，可怜三五月当阶。清光满院恩情见，寒色临门笑语谐。霄汉路殊从道合，往来人事不相乖。
山僧野性好林泉，每向岩阿倚石眠。不解栽松陪玉勒，惟能引水种金莲。白云乍可来青嶂，明月难教下碧天。城市不能飞锡去，恐妨莺啭翠楼前。
景候融融阴气潜，如峰云共火相兼。霞光捧日登天上，丹彩乘风入殿檐。行逐赤龙千岁出，明当朱夏万方瞻。微臣多幸逢佳节，得赋殊祥近御帘。
终日河声咽暮空，烟愁此地昼蒙蒙。锦帆东去沙侵苑，玉辇西来树满宫。鲁客望津天欲雪，朔鸿离岸苇生风。那堪独立思前事，回首残阳雉堞红。
重城深寺讲初休，却忆家山访旧游。对月与君相送夜，闻蛩教我独惊秋。云心杳杳难为别，鹤性萧萧不可留。遥想孤舟清渭上，飘然帆影起离愁。
石激悬流雪满湾，五龙潜处野云闲。暂收雷电九峰下，且饮溪潭一水间。浪引浮槎依北岸，波分晓日浸东山。回瞻四面如看画，须信游人不欲还。
平高选处创莲宫，一水萦流处处通。画阁昼开迟日畔，禅房夜掩碧云中。平川不见龙行雨，幽谷遥闻虎啸风。偶与游人论法要，真元浩浩理无穷。
常听仓庚思旧友，又因蝴蝶梦生涯。一千馀里河连郭，三十六峰寒到家。阴岛直分东虢雁，晴楼高入上阳鸦。姜嫄庙北与君别，应笑薄寒悲落花。
冷落官资不畏贫，司曹且共内官分。步量野色成公案，点检樵声入奏闻。陵庙路因朝去扫，御炉香每夜来焚。碑寒树古神门上，管得无穷空白云。
论道穷心少有朋，此时清话昔年曾。柿凋红叶铺寒井，鹄坠霜毛著定僧。风遰远声秋涧水，竹穿深色夜房灯。出门尽是劳生者，只此长闲几个能。
一著谗书未快心，几抽胸臆纵狂吟。管中窥豹我犹在，海上钓鳌君也沈。岁月尽能消愤懑，寰区那更有知音。长安冠盖皆涂地，仍喜先生葬碧岑。
羞容难更返江东，谁问从来百战功。天地有心归道德，山河无力为英雄。芦花尚认霜戈白，海日犹思火阵红。也是男儿成败事，不须惆怅对西风。
三春堪惜牡丹奇，半倚朱栏欲绽时。天上更无花胜此，人间偏得贵相宜。偷香黑蚁斜穿叶，觑蕋黄蜂倒挂枝。除却解禅心不动，算应狂杀五陵儿。
居游正值芳春月，蜀道千山皆秀发。溪边十里五里花，云外三峰两峰雪。君上匡山我旧居，松萝抛掷十年馀。君行试到山前问，山鸟只今相忆无。
佛寺孤庄千嶂间，我来诗境强相关。岩边树动猿下涧，云里锡鸣僧上山。松月影寒生碧落，石泉声乱喷潺湲。明朝更蹑层霄去，誓共烟霞到老闲。
乐氏骑龙上碧天，东吴遗宅尚依然。悟来大道无多事，真后丹元不值钱。老树夜风虫咬叶，古垣春雨藓生砖。松倾鹤死桑田变，华表归乡未有年。
轩后红炉独铸成，藓痕磨落月轮呈。万般物象皆能鉴，一个人心不可明。匣内乍开鸾凤活，台前高挂鬼神惊。百年肝胆堪将比，祗怕看频素发生。
厚于铁围山上铁，薄似双成仙体缬。蜀机凤雏动蹩躠，珊瑚枝枝撑著月。王恺家中藏难掘，颜回饥僝愁天雪。古松直笔雷不折，雪衣女啄蟠桃缺。
缅想当时宫阙盛，荒宴椒房懱尧圣。玉树花歌百花里，珊瑚窗中海日迸。大臣来朝酒未醒，酒醒忠谏多不听。陈宫因此成野田，耕人犂破宫人镜。
水香塘黑蒲森森，鸳鸯㶉𫛶如家禽。前村后垄桑柘深，东邻西舍无相侵。蚕娘洗茧前溪渌，牧童吹笛和衣浴。山翁留我宿又宿，笑指西坡瓜豆熟。
锦袷胡儿黑如漆，骑羊上冰如箭疾。蒲萄酒白雕腊红，苜蓿根甜沙鼠出。单于右臂何须断，天子昭昭本如日。一握黳髯一握丝，须知只为平戎术。
面如玉盘身八尺，燕语清狞战袍窄。古岳龙腥一匣霜，江上相逢双眼碧。冉冉春光方婉娩，黯然别我归稽𪩘。他年必帅邯郸儿，与我杀轻班定远。
天资忠孝佐金轮，香火空王有宿因。此世喜登金骨塔，前生应是育王身。封疆岁暮笙歌合，襦袴正初锦绣新。释子沾恩无以报，祗擎章句贡平津。
似圣悲增道不穷，忧民忧国契尧聪。两髯有雪丹霄外，万里无尘一望中。南照微明连莽苍，峨嵋拥秀接崆峒。林僧岁月知何幸，还似支公见谢公。
步步层层孰可陪，相轮边日照三台。喜欢烝庶皆相逐，惆怅銮舆尚未回。金铎撼风天乐近，仙花含露瑞烟开。一年一度常如此，愿见文翁百度来。
器琢仙珪美有馀，席珍国宝比难如。衔花乳燕看调瑟，衣锦佳人侍读书。荀氏门风龙变化，谢家庭树玉扶疏。即期寰海隆平日，归佐吾皇侍玉除。
益友相随益自强，趋庭问礼日昭彰。袍新宫锦千人目，马骏桃花一巷香。偏爱曾颜终必及，或如韩白亦无妨。八龙三虎森如也，万古千秋瑞圣唐。
具体而微太少年，凤毛五色带非烟。倚天长剑看无敌，遶树号猿已应弦。接士开襟清圣熟，分题得句落花前。即应出将传家法，圣泽恩波浩浩然。
六七年来到豫章，旧游知己半凋伤。春风还有花千树，往事都如梦一场。无限丘墟侵郭路，几多台榭浸湖光。祗应唯有西山色，依旧崔巍上寺墙。
泪不曾垂此日垂，山前弟妹冢离离。年长于吾未得力，家贫抛尔去多时。鸿冲□□霜中断，蕙杂黄蒿冢上衰。恩爱苦情抛未得，不堪回首步迟迟。
深隐犹为未死灰，远寻知己遇三台。如何麋鹿群中出，又见鹓鸾天上来。剑阁霞黏残雪在，锦江香甚百花开。谩期王谢来相访，不是支公出世才。
瓦砾文章岂有媒，两三年祗在金台。本师头白须归去，太守门清愿再来。皓皓玉霜孤雁远，萧萧松岛片帆开。从兹林下终无事，唯祗焚香祝上台。
禅坐吟行谁与同，杉松共在寂寥中。碧云诗里终难到，白藕花经讲始终。水叠山层擎草疏，砧清月苦立霜风。十年勤苦今酬了，得句桐江识谢公。
失意荆枝滴泪频，陟冈何翅不知春。心中岐路平如砥，天上文章妙入神。休说宋风回鹢首，即看雷火燎龙鳞。从兹相次红霞里，留取方书与世人。
方得论心又别离，黯然江上步迟迟。不堪回首崎岖路，正是寒风皴错时。美似郄超终有日，去依刘表更何疑。前程不少南飞雁，聊寄新诗慰所思。
盐梅金鼎美调和，诗寄空林问讯多。秦客弈棋抛已久，楞严禅髓更无过。万般如幻希先觉，一丈临山且奈何。空讽平津好珠玉，不知更得及门么。
周郎怀抱好知音，常爱山僧物外心。闭户不知芳草歇，无能唯拟住山深。感通未合三生石，骚雅欢擎九转金。但似前朝萧与蒋，老僧风雪亦相寻。
孤拙将来岂偶然，不能为漏滴青莲。一从麟笔题墙后，常祗冥心古像前。九德陶镕空有迹，六窗清净始通禅。今朝幸捧琼瑶赠，始见玄中更有玄。
三界无家是出家，岂宜拊凤睹新麻。幸生白发逢今圣，曾梦青莲映玉沙。境陟名山烹锦水，睡忘东白洞平茶。喜擎绣段攀金鼎，谢朓馀霞始是霞。
岳渎殊祥日月精，入尧金镜佐休明。衣严黻黼皇恩重，剑折芙蓉紫气横。玉甃金汤山岳峻，花藏台榭管弦清。已闻图上凌烟阁，宠渥穹窿玉不名。
扶持社稷似齐桓，百万雄师贵可观。神智发中真莫测，贡输天下学应难。风清鼙角□□□，□肃神龙草木寒。堪羡蜀民恒有福，太平时节一般般。
珠履三千侍玉除，宫花飘锦早莺初。虽然周孔心相似，其奈龚黄政不如。浩浩歌谣闻禁掖，重重襦袴满樵渔。若论朝野艰难日，第一之功美有馀。
紫髯青眼代天才，韩白孙吴稍可陪。祗见赤心尧日下，岂知真气梵天来。听经瑞雪时时落，登塔天花步步开。尽祝庄椿同寿考，人间岁月岂能催。
丈夫勋业正乾坤，麟凤龟龙尽在门。西伯最怜耕让畔，曹参空爱酒盈樽。心慈为受金仙嘱，发白缘酬玉砌恩。从此于门转高大，可怜子子与孙孙。
河北江东处处灾，唯闻全蜀勿尘埃。一缾一钵垂垂老，千水千山得得来。奈菀幽栖多胜景，巴歈陈贡愧非才。自惭林薮龙钟者，亦得亲登郭隗台。
上玄大帝降坤维，箕尾为臣副圣期。岂比赤光盈室日，全同白象下天时。文经武纬包三古，日角龙颜遏四夷。今日降神天上会，愿将天福比须弥。
异香滴露降纷纷，紫电环枢照禁门。先冠百王临亿兆，后称十号震乾坤。羲轩之道方为道，草木沾恩始是恩。今以𫍲才歌睿德，犹如饮海妙难论。
茂祉遐宣胜事幷，薰风微入舜弦清。四洲不必归王化，一统那能计圣情。合合鼓钟膏雨滴，峨峨宫阙瑞烟横。西逾昆岳东连海，谁不梯山贺圣明。
远人玉帛尽来归，及物天慈物物肥。春力遍时皆甲拆，王言闻者尽光辉。家家锦绣香醪熟，处处笙歌乳燕飞。为报蜀皇勤祷祝，圣明天子古今稀。
积劫修来似炼金，为皇为帝万灵钦。能当浊世为清世，始见君心是佛心。九野黎民耕浩浩，百蛮朝骑日骎骎。今朝献寿将何比，愿似庄椿一万寻。
仙掌空思归未能，焚香冥目对残灯。岂知瑞雪千山合，空觉春寒半夜增。翳月素云埋粉堞，堆巢孤鹤下金绳。因思太守忧民切，吟对琼枝喜不胜。
政化由来通上灵，丰年祥瑞满窗明。气严坐久灯凝焰，片大更深屋作声。飘掩烟霞何处去，欹斜杉竹向帘倾。雪林中客虽无事，还有新诗半夜成。
九苞仙瑞曜垂衣，一品高标百辟师。魏相十思常自切，曹溪一句几生知。久交玉帐虽难别，须佐金轮去已迟。唯杜荆州最惆怅，柳门回首落花时。
急征祗是再登庸，生意人心万国同。燮理久征殷傅说，谭真欲过李玄通。程穿岘首春光老，马速商于曙色红。从此龙颜又应瘦，寰瀛俱荷代天功。
成福僧留不拟归，猕猴菌嫩豆苗肌。那堪蚕月偏多雨，况复衢城未解围。翠拥槿篱泉乱入，云开花岛雉双飞。堪嗟大似悠悠者，祗向诗中话息机。
楚水和烟海浪通，又擎杯锡去山东。道情虽拟攀孤鹤，诗业那堪至远公。梦入深云香雨滴，吟搜残雪石林空。朱门再到知何日，一片征帆万里风。
便便书腹德无邻，健笔从知又入闽。鹦鹉才须归紫禁，真珠履不称清贫。武夷山夹仙霞薄，螺女潭通海树春。从此应多好消息，莫忘江上一闲人。
水坛柽殿地含烟，领鹤行吟积翠间。数阁凉飔终日去，满怀明月上方还。时来自有鹓鸾识，道在从如草木闲。唯羡灵溪贤太守，一麾清坐似深山。
犹来吴越尽须惭，背德违盟又信谗。宰嚭一言终杀伍，大夫七事祗须三。功成献寿歌飘雪，谁爱扁舟水似蓝。今日雄图又何在，野花香径鸟喃喃。
水蹴危梁翠拥沙，钟声微径入深花。嘴红涧鸟啼芳草，头白山僧自捍茶。松色摧残遭贼火，水声幽咽落人家。因寻古迹空惆怅，满袖香风白日斜。
自来自去动洪𬬻，无象无私无处无。回雁不多消气力，染花应最费工夫。溟蒙便恨豪家惜，浓暖深为政笔驱。莫讶相逢只添睡，伊余心不在荣枯。
四海无波八表臣，恭闻今岁礼真身。七重鏁未开今钥，五色光先入紫宸。丹凤楼台飘瑞雪，岐阳草木亚香尘。可怜优钵罗花树，三十年来一度春。
剑刓秋水鬓梳霜，回首胡天与恨长。官竟不封右校尉，鬬曾生挟左贤王。寻班超传空垂泪，读李陵书更断肠。今日灞陵陵畔见，春风花雾共茫茫。
鹤骨松筋风貌殊，不言名姓绝荣枯。寻常藜杖九衢里，莫是商山一皓无。身带烟霞游汗漫，药兼神鬼在葫芦。只应张果支公辈，时复相逢醉海隅。
否极方生社稷才，唯谭帝道鄙梯媒。高吟千首精怪动，长啸一声天地开。湖上独居多草木，山前频醉过风雷。吾皇仄席求贤久，莫待征书两度来。
曾亲文景上金銮，语共容城语一般。久向红霞居不出，若非清世见应难。满𬬻药熟分仙尽，几局棋终看海干。略问先生真甲子，只言弟子是刘安。
是是非非竟不真，桃花流水送青春。姓刘姓项今何在，争利争名愁杀人。必竟输他常寂默，只应赢得苦沈沦。深云道者相思否，归去来兮湘水滨。
捧桂香和紫禁烟，远乡程彻巨鳌边。莫言挂席飞连夜，见说无风即数年。衣上日光真是火，岛旁鱼骨大于船。到乡必遇来王使，与作唐书寄一篇。
扶桑枝西真气奇，古人呼为师子儿。六环金锡轻摆撼，万仞雪峤空参差。枕上已无乡国梦，囊中犹挈石头碑。多惭不便随高步，正是风清无事时。
江上车声落日催，纷纷扰扰起红埃。更无人望青山立，空有帆冲夜色来。沙鸟似云钟外去，汀花如火雨中开。可怜潇洒鸱夷子，散发扁舟去不回。
五千言外得玄音，石屋寒栖隔雪林。多傍松风梳绿发，只烧崖药点黄金。澄潭龙气来萦砌，月冷星精下听琴。曾梦先生非此处，碧桃溪上紫烟深。
时清道合出尘埃，清苦为诗不杖媒。今日桂枝平折得，几年春色并将来。势扶九万风初极，名到三山花正开。更有平人居蛰屋，还应为作一声雷。
无事相关性自摅，庭前拾叶等闲书。青山万里竟不足，好竹数竿凉有馀。近看老经加澹泊，欲归少室复何如。面前小沼清如镜，终养琴高赤鲤鱼。
清畏人知人尽知，缙云三载得宣尼。活民刀尺虽无象，出世文章岂有师。术气芝香粘瓮榼，云痕翠点满旌旗。今朝暂到金台上，颇觉心如太古时。
高谈清虚即是家，何须须占好烟霞。无心于道道自得，有意向人人转赊。风触好花文锦落，砌横流水玉琴斜。但令如此还如此，谁羡前程未可涯。
噀雪喷霜满碧虚，王孙公子玩相呼。从来天匠为轮足，自是人心此夜馀。静入万家危露滴，清埋众象叫鸿孤。坐来惟觉情无极，何况三湘与五湖。
粉魄霜华为尔枯，鸳鸯相伴更堪图。爱来沙岛遗银屋，终作金笼养雪雏。栖宿必多清濑梦，品流还次白猿徒。今朝不觉频回首，曾伴瑶花近玉壶。
昨来祗对汉诸侯，胜事消磨不自由。裂地鼓鼙军□急，连天烽火阵云秋。砍毛淬剑虽无数，歃血为盟不到头。谁为今朝奉明主，使君司户在隋州。
只报精兵过大河，东西南北杀人多。可怜白日浑如此，来似蝗虫争奈何。天意岂应容版乱，人心都改太凋讹。不胜惆怅还惆怅，一曲东风月胯歌。
为郡无如王使君，一家清冷似云根。货财不入崔洪口，俎豆尝闻夫子言。须发坐成三载雪，黎氓空负二天恩。不堪西望西风起，纵火昆仑谁为论。
魄慑魂飞骨亦销，此魂此魄亦难招。黄今白玉家家尽，绣闼雕甍处处烧。惊动乾坤常黯惨，深藏山岳亦倾摇。恭闻国有英雄将，拟把何心荅圣朝。
不是龚黄覆育才，即须清苦远尘埃。无人与奏吾皇去，致乱唯因酷吏来。刳剥生灵为事业，巧通毫谮作梯媒。令人转忆王夫子，一片真风去不回。
𬬻𦶟旃檀不称贫，霏霏玉露湿禅巾。紫金地上三更月，红藕香中一病身。少室少年偏入梦，多时多事去无因。如今憔悴头成雪，空想嵯峨羡故人。
一到毘陵心更劳，冷吟闲步拥云袍。岂缘思妙尘埃少，自是风清物态高。野色疏黄连楚甸，故山奇碧隔河桥。终须愚谷中安致，不是人间好羽毛。
常忆双溪八咏前，讲诗论道接清贤。文欺白凤真难及，药撚红蕖岂偶然。花湿瑞烟粘玉磬，帘垂幽鸟啄苔钱。自怜不是悠悠者，吟嚼真风二十年。
□雷车雨滴阶声，寂寞焚香独闭扃。锦绣文章无路达，袴襦歌咏隔墙听。松声冷浸茶轩碧，苔点狂吞纳线青。唯有孤高江太守，不忘病客在禅灵。
山东山色胜诸山，谢守清高不可攀。薄俗尽于言下泰，苦心唯到醉中闲。香凝锦帐抄书后，月转棠阴送客还。野客霑恩归未得，萧萧霜叶满柴关。
休话喧哗事事难，山翁只合住深山。数声清磬是非外，一个闲人天地间。绿圃空阶云冉冉，异禽灵草水潺潺。无人与向群儒说，岩桂枝高亦好扳。
难是言休即便休，清吟孤作碧溪头。三间茆屋无人到，十里松阴独自游。明月清风宗炳社，夕阳秋色庾公楼。修心未到无心地，万种千般逐水流。
好鸟声长睡眼开，好茶擎乳坐莓苔。不闻荣辱成番尽，只见熊罴作队来。诗里从前欺白雪，道情终遣似婴孩。由来此事知音少，不是真风去不回。
万境忘机是道华，碧芙蓉里日空斜。幽深有径通仙窟，寂寞无人落异花。掣电浮云真好喻，如龙似凤不须夸。君看江上英雄冢，只有松根与柏槎。
鞭后从他素发兼，涌清奔碧冷侵帘。高奇章句无人爱，澹泊身心举世嫌。白石桥高吟不足，红霞影暖卧无厌。居山别有非山意，莫错将予比宋纤。
鸟外尘中四十秋，亦曾高挹汉诸侯。如斯标致虽清拙，大丈夫儿合自由。紫术黄菁苗蕺蕺，锦囊香麝语啾啾。终须心到曹溪叟，千岁槠根雪满头。
慵甚嵇康竟不回，何妨方寸似寒灰。山精日作儿童出，仙者时将玉器来。筠帚埽花惊睡鹿，地垆烧树带枯苔。不行朝市多时也，许史金张安在哉。
心心心不住希夷，石屋巉岩鬓发垂。养竹不除当路笋，爱松留得碍人枝。焚香开卷霞生砌，卷箔冥心月在池。多少故人头尽白，不知今日又何之。
龙藏琅函遍九垓，霜锺金鼓振琼台。堪嗟一句无人得，遂使吾师特地来。无角铁牛眠少室，生儿石女老黄梅。令人转忆庞居士，天上人间不可陪。
五岳烟霞连不断，三山洞穴去应通。石窗欹枕疏疏雨，水碓无人浩浩风。童子念经深竹里，猕猴拾虱夕阳中。因思往事抛心力，六七年来楚水东。
尘埃中更有埃尘，时复双眉十为颦。赖有年光飞似箭，是何心地亦称人。回贤参孝时时说，蜂虿狼贪日日新。天意刚容此徒在，不堪惆怅不堪陈。
翠窦烟岩画不成，桂华瀑沫杂芳馨。拨霞扫雪和云母，掘石移松得茯苓。好鸟傍花窥玉磬，嫩苔和水没金缾。从他人说从他笑，地覆天翻也只宁。
腾腾兀兀步迟迟，兆朕消磨只自知。龙猛金膏虽未作，孙登土窟且相宜。薜萝山帔偏能𫃷，橡栗年粮亦且支。已得真人好消息，人间天上更无疑。
岚嫩风轻似碧纱，雪楼金像隔烟霞。葛苞玉粉生香垅，菌簇银钉满净楂。举世只知嗟逝水，无人微解悟空花。可怜扰扰尘埃里，双鬓如银事似麻。
千岩万壑路倾欹，杉桧蒙蒙独掩扉。𣃁药童穿溪𥕕去，采花蜂冒晓烟归。闲行放意寻流水，静坐支颐到落晖。长忆南泉好言语，如斯痴钝者还稀。
一庵冥目在穹冥，菌枕松床藓阵青。乳鹿暗行柽径雪，瀑泉微溅石楼经。闲行不觉过天井，长啸深能动岳灵。应恐无人知此意，非凡非圣独醒醒。
慵刻芙蓉传永漏，休夸丽藻鄙汤休。且为小囤盛红粟，别有珍禽胜白鸥。拾栗远寻深涧底，弄猿多在小峰头。不能更出尘中也，百炼刚为绕指柔。
业薪心火日烧煎，浪死虚生自古然。陆氏称龙终妄矣，汉家得鹿更空焉。白衣居士深深说，青眼胡僧远远传。刚地无人知此意，不堪惆怅落花前。
露滴红兰玉满畦，闲拖象屣到峰西。但令心似莲花洁，何必身将槁木齐。古壍细烟红树老，半岩残雪白猿啼。虽然不是桃源洞，春至桃花亦满蹊。
自休自已自安排，常愿居山事偶谐。僧采树衣临绝壑，狖争山果落空阶。闲担茶器缘青障，静衲禅袍坐绿崖。虚作新诗反招隐，出来多与此心乖。
石罏金鼎红蕖嫩，香阁茶棚绿𪩘齐。坞烧崩腾奔涧鼠，岩花狼籍鬬山鸡。蒙庄环外知音少，阮籍途穷旨趣低。应有世人来觅我，水重山叠几层迷。
自古浮华能几几，逝波终日去滔滔。汉王废苑生秋草，吴主荒宫入夜涛。满屋黄金机不息，一头白发气犹高。岂知知足金仙子，霞外天香满毳袍。
如愚何止直如弦，只合深藏碧嶂前。但见山中常有雪，不知世上是何年。野人爱向庵前笑，赤玃频来袖畔眠。只有逍遥好知己，何须更问洞中天。
支公放鹤情相似，范泰论交趣不同。有念尽为烦恼相，无私方称水晶宫。香焚薝卜诸峰晓，珠掐金刚万境空。若买山资言不及，恒河沙劫用无穷。
一领彤弓下赤墀，惟将清净作藩篱。马卿山岳金相似，张绪风情柳不如。心染烟霞新句出，笔驱奸蠹宿根隳。鄱阳黎庶还堪羡，头有重天足有牦。
司马迁文亚圣人，三头九陌碾香尘。尽传棣萼麟兼凤，终作昌朝甫与申。楼耸娇歌疏雨过，风含和气满城春。因知寰海升平去，又见高宗梦里人。
拥翠扪萝山屐轻，飘飖红斾在青冥。仙科朱绂言非贵，溪鸟林泉癖爱听。古桂林边棋局湿，白云堆里茗烟青。因思庐岳弥天客，手把金书倚石屏。
珂珮喧喧满路岐，乱泉声里扣禅扉。对花语合希夷境，坐石苔黏黻黼衣。鸟啄古杉云冉冉，风吹清磬露霏霏。惠岩亦有孤峰在，只恋翻经未得归。
誉自馨香道自怡，相思岭上却无机。荒蕖叶覆深霞在，片石人吟一鸟飞。何处风砧传古曲，谁家冢树挂斜晖。因思往事真堪笑，鹤背渔竿未是归。
临水登山兴自奇，锦沙墩上最多时。虽云发白孤峰好，其奈名清圣主知。草媚莲塘资逸步，云生松壑有新诗。翛然别是神仙趣，岂羡东山妓乐随。
境静江清无事时，红旌画鹢动渔矶。心期只是行春去，日暮还应待鹤归。风破绮霞山寺出，人歌白雪岛花飞。自怜亦在仙舟上，玉浪翻翻溅草衣。
涧香霞影遶楼台，卷箔凭阑耳目开。况从旌旗近鸾凤，可怜谈笑出尘埃。火云不入长松径，露茗何须白玉杯。谁道迎仙仙不至，今朝还有谢公来。
一片丹心合万灵，应时甘雨带龙腥。驱尘煞烧连穷□，□电冲霓满窅冥。处处已知仓廪溢，家家皆歇管弦听。应须蚤勒南山石，黄霸清风满内庭。
由来天赞德唯馨，朋祷心期事尽行。玄妙久闻谈佛母，感通今日见神明。破除秋热飘萧尽，还似春时散漫倾。他日为霖亦如此，诸生无不沐经营。
绵绵远念近来多，喜鹊随函到绿萝。虽匪二贤曾入洛，忽惊六义减沈疴。童扳邻杏隳墙瓦，燕啄花泥落砌莎。好更因人寄消息，沃州归去已蹉跎。
常忆团圆绣像前，东归经乱独生全。孤峰已住六七处，万事无成三十年。每想苑墙危逼路，更思钵塔晓凌烟。如今憔悴荆枝尽，一讽来书一怆然。
兹地曾栖菩萨僧，旃檀楼殿瀑崩腾。因知境胜终难到，问著人来悉不曾。斜谷暗藏千载雪，薄岚常翳一龛灯。多惭不及当时海，又下嵯峨一万层。
珠殿香𫐌倚翠棱，寒栖吾道寄孙登。岂应肘后终无分，见说仙中亦有僧。云敛石泉飞险窦，月明山鼠下枯藤。还如华顶清谈夜，因有新诗寄郑弘。
夫差昏暗霸图倾，千古凄凉地不灵。妖艳恩馀宫露浊，忠臣心苦海山青。萧条陵陇侵寒水，仿佛楼台出杳冥。此是前车况非远，六朝何更不惺惺。
得罪唯惊恩未酬，夷陵山谁称闲游。人知八凯须当国，猿到三声不用愁。花落扁舟香冉冉，草侵公署雨修修。因人好寄新诗好，不独江东有沃州。
一宿兰堂接上才，白云归去几裴回。黛青峰朵孤吟后，雪白猿儿必寄来。帘卷茶烟萦堕叶，月明棋子落深苔。明朝江上空回首，始觉清风不可陪。
文章国器尽琅玕，朝骑骎骎岁欲残。彩笔祗宜天上用，绣衣偏称雪中看。休惊断雁离三楚，渐入祥烟下七槃。翰苑旧知凭与说，紫金轮畔寄书难。
一别旌旗已一年，二林真子劝安禅。常思双戟华堂里，还似孤峰峭壁前。步出林泉多吉梦，帆侵分野入祥烟。自怜酷似随阳雁，霜打风飘到日边。
一听玄音下竹亭，却思窗雪与囊萤。祗将清净酬恩德，敢信文章有性灵。梦历山床闻鹤语，吟思海月上沙汀。不堪回首沧江上，万仞庐峰在杳冥。
雨气蒙蒙草满庭，式微吟剧更谁听。诗逢匠化唯贪住，日觉恩深不易铭。心苦祗应消鬓黑，梦游频入倚天青。从兹还似归回首，唯祝台星与福星。
家在严陵钓渚旁，细涟嘉树拂窗凉。难医林薮烟霞癖，又出芝兰父母乡。孤帆好风千里煖，深花黄鸟一声长。终期金鼎调羹日，再近尼丘日月光。
溪木萧条一凭阑，玉霜飞后浪花寒。钓鱼船上风烟暝，古木林中砧杵干。至竟道心方始是，空耽山色亦无端。谁如太守分忧外，时把西经尽日看。
贵逼人来不自由，龙骧凤翥势难收。满堂花醉三千客，一剑霜寒十四州。鼓角揭天嘉气冷，风涛动地海山秋。东南永作金天柱，谁羡当时万户侯。
德符唐德瑞通天，曾叱谗谀玉座前。千袭彩衣宫锦薄，数床御札主恩偏。出师暂放张良箸，得罪惟撑范蠡船。未报君恩终必报，不妨金地礼青莲。
宅成天下借图看，始笑平生眼力悭。地占百湾多是水，楼无一面不当山。荷深似入苕溪路，石怪疑行雁荡间。只恐中原方鼎沸，天心未遣主人闲。
人言海觉老宗师，隐绝层巅世莫知。青草不生行道迹，白云常护坐禅扉。六环金锡飞来后，一派银河泻落时。借问大心能济物，龙门风雹卷天池。
清河逝水大匆匆，东观无人失至公。天上君恩三载隔，鉴中鸾影一时空。坟生苦雾苍茫外，门掩寒云寂寞中。惆怅斯人又如此，一声蛮笛满江风。
锦溪光里耸楼台，师院高凌积翠开。深竹杪闻残磐尽，一茶中见数帆来。焚香只是看新律，幽步犹疑损绿苔。莫讶题诗又东去，石房清冷在天台。
负局高风不可陪，玉霄峰北置楼台。注参同契未将出，寻楖栗僧多宿来。飕槭松风山枣落，闲关溪鸟术花开。终须肘后相传好，莫便乘鸾去不回。
藓浓苔湿冷层层，珍重先生独去登。气养三田传未得，药非八石许还曾。云根应狎玉斧子，月迳多寻银地僧。太守苦留终不住，可怜江上去腾腾。
白藕花前旧影堂，刘雷风骨画龙章。共轻天子诸侯贵，同爱吾师一法长。陶令醉多招不得，谢公心乱入无方。何人到此思高躅，岚点苔痕满粉墙。
诸峰翠少中峰翠，五寺名高此寺名。石路险盘岚霭滑，僧窗高倚泬寥明。凌空殿阁由天设，遍地杉松是自生。更有上方难上处，紫苔红藓遶峥嵘。
一闻飞锡别区中，深入西南瀑布峰。天际雪埋千片石，洞门冰折几株松。烟霞明媚栖心地，苔藓萦纡出世踪。莫问江边旧居寺，火烧兵劫断秋钟。
城里寻常见碧棱，水边朝暮送归僧。数峰云脚垂平地，一径松声彻上层。寒涧不生浮世物，阴崖犹积去年冰。此身有底难抛事，时复携筇信步登。
寒炉局促坐成劳，暗淡灯光照二毛。水寺闲来僧寂寂，雪风吹去雁嗷嗷。江山积叠归程远，魂梦穿沿过处高。毕竟忘言是吾道，袈裟不称揖萧曹。
石龛闲鏁白猿边，归去程途半在船。林簇晓霜离水寺，路穿新烧入山泉。已寻岚壁临空尽，却看星辰向地悬。有兴寄题红叶上，不妨收拾别为编。
一炉薪尽室空然，万象何妨在眼前。时有兴来还觅句，已无心去即安禅。山门影落秋风树，水国光凝夕照天。借问荀家兄弟内，八龙头角让谁先。
繁于桃李盛于梅，寒食旬前社后开。半月暄和留艳态，两时风雨免伤摧。人怜格异诗重赋，蝶恋香多夜更来。犹得残红向春暮，牡丹相继发池台。
头白已无行脚念，自开荒寺住烟萝。门前路到潇湘尽，石上云归岳麓多。南祖衣盂曾礼谒，东林泉月旧经过。闲来松外看城郭，一片红尘隔逝波。
当时六祖在黄梅，五百人中眼独开。入室偈闻传绝唱，升堂客谩恃多才。铁牛无用成真角，石女能生是圣胎。闻说欲抛经论去，莫教惆怅却空回。
所闻新事即戈矛，欲去终疑是暗投。远客寄言还有在，此门将谓总无休。千篇著述诚难得，一字知音不易求。时入思量向何处，月圆孤凭水边楼。
白首萧条居汉浦，清吟编集号檀溪。有人收拾应如玉，无主知音只似泥。入理半同黄叶句，遣怀多拟碧云题。犹能为我相思在，千里封来梦泽西。
吟兴终依异境长，旧游时入静思量。江声里过东西寺，树影中行上下方。春色湿僧巾屦腻，松花沾鹤骨毛香。老来何计重归去，千里重湖浪渺茫。
灌顶清凉一滴通，大毗卢藏遍虚空。欲飞薝卜花无尽，须待陀罗尼有功。金杵力摧魔界黑，水精光透夜灯红。可堪东献明天子，命服新酬赞国风。
少小即怀风雅情，独能遗象琢淳精。不教霜雪侵玄鬓，便向云霄换好名。携去湘江闻鼓瑟，袖来缑岭伴吹笙。多君百首贻衰飒，留把吟行访竺卿。
大沩心付白崖前，宝月分辉照蜀天。圣主降情延北内，诸侯稽首问南禅。清秋不动骊龙海，红日无私罔象川。欲听吾宗旧山说，地边身老楚江边。
五字才将七字争，为君聊敢试悬衡。鼎湖菡萏摇金影，蓬岛鸾皇舞翠声。还是灵龟巢得稳，要须仙子驾方行。两边珍重遥相惠，何夕灯前尽此情。
曾此栖心过十冬，今来潇洒属生公。檀栾旧植青添翠，菡萏新栽白换红。北面城临灯影合，西邻壁近讲声通。不知门下趋筵士，何似当时石解空。
五色文章类彩鸾，楚人罗得半摧残。金笼莫恨伤冠帻，玉粒颁惭剪羽翰。孤立影危丹槛里，双栖伴在白云端。上台爱育通幽细，却放溪山去不难。
病根翻作忆山劳，一雨聊堪浣郁陶。心白未能忘水月，眼青独得见秋毫。蝉声晚簇枝枝急，云影晴分片片高。还忆赤松兄弟否，别来应见鹤衣毛。
岛僧留宿慰衰颜，旧住何妨老未还。身共锡声离鸟外，迹同云影过人间。曾无梦入朝天路，忆有诗题隔海山。珍重来晨渡江去，九华青里扣松关。
四轴骚词书八行，捧吟肌骨遍清凉。谩求龙树能医眼，休问图澄学洗肠。今体尽搜初剖判，古风淳凿未玄黄。不知谁肯降文阵，暗点旌旗敌子房。
疏篁抽笋柳垂阴，旧是休公种境吟。入贡文儒来请益，出官卿相驻过寻。右军书画神传髓，康乐文章梦授心。销得青城千嶂下，白莲标塔帝恩深。
游遍名山祖遍寻，却来尘世浑光阴。肯将的的吾师意，拟付茫茫弟子心。岂有虚空遮道眼，不妨文字问知音。沧浪万顷三更月，天上何如水底深。
蒙氏艺传黄氏子，独闻相继得名高。锋铓妙夺金鸡距，纤利精分玉兔毫。濡染只应亲赋咏，风流不称近方刀。何妨寄我临池兴，忍使江淹役梦劳。
荣枯得失理昭然，谁𢽾离骚更问天。生下便知真梦幻，老来何必叹流年。清风不变诗应在，明月无踪道可传。珍重匡庐沃洲主，拂衣抛却好林泉。
雪色衫衣绝点尘，明知富贵是浮云。不随喧滑迷真性，何用潺湲洗污闻。北阙会抛红𫘟騀，东林社忆白氛氲。清吟有兴频相示，欲得多惭蠹蚀文。
去年曾赋此花诗，几听南园烂熟时。嚼破红香堪换骨，摘残丹颗欲烧枝。流莺偷啄心应醉，行客潜窥眼亦痴。闻说张筵就珠树，任从攀折半离披。
曾得音书慰暮年，相思多故信难传。清吟何处题红叶，旧社空怀堕白莲。山水本同真趣向，侯门刚有薄因缘。他时不得君招隐，会逐南归楚客船。
又闻繁总在嘉州，职重身闲倚寺楼。大象影和山面落，两江声合郡前流。棋轻国手知难敌，诗是天才肯易酬。毕竟男儿自高达，从来心不是悠悠。
同年生在咸通里，事佛为儒趣尽高。我性已甘披祖衲，君心犹待脱蓝袍。霜髭晓几临铜镜，雪鬓寒疏落剃刀。出世朝天俱未得，不妨还往有风骚。
邛州灵境产修篁，九节材应表九阳。造化已能分尺度，保持争合与寻常。幽林剪破清秋影，高手携来绿玉光。深谢鲁儒怜潦倒，欲教撑拄遶禅床。
秦王手笔序丹台，不错褒扬最上才。凤阙几传为匠硕，龙门曾用振风雷。钱郎未竭精华去，元白终存作者来。两轴蚌胎骊颔耀，枉临禅室伴寒灰。
曾向沧江看不真，却因图画见精神。何妨金粉资高格，不用丹青点此身。蒲叶岸长堪映带，荻花丛晚好相亲。思量画得胜笼得，野性由来不恋人。
乐天歌咏有遗编，留在东林伴白莲。百尺典坟随丧乱，一家风雅独完全。常闻荆渚通侯论，果遂吴都使者传。仰贺斯文归朗鉴，永资声政入薰弦。
曲江晴影石千株，吾子思归梦断初。有信北来山叠叠，无言南去雨疏疏。祖师门接园林路，丞相家同井邑居。闲野老身留得否，相招多是秀才书。
帆过寻阳晚霁开，西风北雁似相催。大都浪后青堆没，五老云中翠叠来。此路便堪归水石，何门更合向尘埃。远公林下莲池畔，个个高人尽有才。
抛掷浟江旧钓矶，日参筹画废吟诗。可能有事关心后，得似无人识面时。官好近闻加茜服，药灵曾说换霜髭。高才直气平生志，除却徒知即不知。
相期只为话篇章，踏雪曾来宿此房。喧滑尽消城漏滴，窗扉初掩岳茶香。旧山春暖生薇蕨，大国尘昏惧杀伤。应有太平时节在，寒宵未卧共思量。
闲身谁道是羁游，西指峨嵋碧顶头。琴鹤几程随客棹，风霜何处宿龙湫。寻僧石磴临天井，𣃁药秋崖倒瀑流。莫为寰瀛多事在，客星相逐不回休。
海门相别住荆门，六度秋光两鬓根。万象倒心难盖口，一生无事可伤魂。石头城外青山叠，北固窗前白浪翻。尽是共游题版处，有谁惆怅拂苔痕。
吴都使者泛惊涛，灵一传书慰毳袍。别兴偶随云水远，知音本自国风高。身依闲淡中销日，发向清凉处落刀。闻著括囊新集了，拟教谁与序离骚。
晓窗惊觉向秋风，万里心凝淡荡中。池影碎翻红菡萏，井声干落绿梧桐。破除闲事浑归道，销耗劳生旋逐空。妖杀九原狐兔意，岂知丘陇是英雄。
长讶高眠得稳无，果随征辟起江湖。鸳鸯已列樽罍贵，鸥鹤休怀钓渚孤。白日不妨扶汉祚，清才何让赋吴都。可能更忆相寻夜，雪满诸峰火一炉。
寺阁高连黄鹤楼，檐前槛底大江流。几因秋霁澄空外，独为诗情到上头。白日有馀闲送客，紫衣何啻贵封侯。别来多少新吟也，不寄南宗老比丘。
净境无人可共携，闲眠未起日光低。浮生莫把还丹续，万事须将至理齐。花在月明蝴蝶梦，雨馀山绿杜鹃啼。何能向外求攀折，岩桂枝条拂石梯。
归和初喜戢戈矛，乍捧乡书感去留。雁序分飞离汉口，鸰原骞翥在鳌头。家邻紫塞仍千里，路过黄河更几州。应到高堂问安后，却携文入帝京游。
旧制新题削复刊，工夫过甚琢琅玕。药中求见黄芽易，诗里思闻白雪难。扣寂颇同心在定，凿空何止发冲冠。夜来月苦怀高论，数树霜边独傍栏。
因缘刘表驻经行，又听西风堕叶声。鹤发不堪言此世，峨嵋空约在他生。已从禅祖参真性，敢向诗家认好名。深愧故人怜潦倒，每传仙语下南荆。
珠履风流忆富春，三千鹓鹭让精神。诗工凿破清求妙，道论研通白见真。四座共推操檄健，一家谁信买书贫。别来乡国魂应断，剑阁东西尽战尘。
鸟外孤峰未得归，人间触类是无机。方悲鹿轸栖江寺，忽讶轺车降竹扉。王泽乍闻谭涣汗，国风那得话玄微。应惊老病炎天里，枯骨肩横一衲衣。
暖披烟艳照西园，翠幄朱栏护列仙。玉帐笙歌留尽日，瑶台伴侣待归天。香多觉受风光剩，红重知含雨露偏。上客分明记开处，明年开更胜今年。
繁极全分青帝功，开时独占上春风。吴姬舞雪非真艳，汉后题诗是怨红。远蝶恋香抛别苑，野莺衔得出深宫。君看万态当筵处，羞杀蔷薇点碎丛。
一念禅馀味国风，早因持论偶名公。久伤琴丧人亡后，忽有云和雪唱同。绳琢静闻罤象外，是非闲见寂寥中。时来日往缘真趣，不觉秋江度塞鸿。
正堪凝思掩禅扃，又被诗魔恼竺卿。偶凭窗扉从落照，不眠风雪到残更。皎然未必迷前习，支遁宁非悟后生。传写会逢精鉴者，也应知是咏闲情。
南岳别来无约后，东林归住有前缘。闲搜好句题红叶，静敛霜眉对白莲。雁塔影分疏桧月，虎溪声合几峰泉。修心若似伊耶舍，传记须添十九贤。
陵州棋子浣花笺，深愧携来自锦州。海蚌琢成星落落，吴绫隐出雁翩翩。留防桂苑题诗客，惜寄桃源敌手仙。捧受不堪思出处，七千馀里剑门前。
北游兵阻复南还，因寄荆州病掩关。日月坐销江上寺，清凉魂断剡中山。披缁影迹堪藏拙，出世身心合向闲。多谢扶风大君子，相思时到寂寥间。
丹青妙写十才人，玉峭冰棱姑射神。醉舞离披真𬸚𬸦，狂吟崩倒瑞麒麟。翻腾造化山曾竭，采掇珠玑海几贫。犹得知音与图画，草堂闲挂似相亲。
谁会荆州一老夫，梦劳神役忆匡庐。碧云雁影纷纷去，黄叶蟾声渐渐无。口淡莫分餐气味，身羸但觉病肌肤。可怜馔玉烧兰者，肯慰寒偎雪夜炉。
阿阇梨与佛身同，灌顶难施利济功。持咒力须资运祚，度人心要似虚空。东周路踏红尘里，北极门瞻紫气中。好进焚文霑帝泽，却归天策继真风。
天台衡岳旧曾寻，闲忆留题白石林。岁月已残衰飒鬓，风骚犹壮寂寥心。缑山碧树遮藏密，丹穴红霞掩暎深。争得相逢一携手，拂衣同去听玄音。
搜新编旧与谁评，自向无声认有声。已觉爱来多废道，可堪传去更沽名。风松韵里忘形坐，霜月光中共影行。还胜御沟寒夜水，狂吟冲尹甚伤情。
寻常西望故园时，几处魂随落照飞。客路旧萦秦甸出，乡程今遶汉阳归。已过巫峡沈青霭，忽认峨嵋在翠微。从此倚门休望断，交亲喜换老莱衣。
经论功馀更业诗，又于难里纵天机。吴朝客见投文去，楚国僧迎著紫归。已得声名先振俗，不妨风雪更探微。金陵高忆恩门在，终挂云帆重一飞。
犹得吾师继颂声，百篇相爱寄南荆。卷开锦水霞光烂，吟入峨嵋雪气清。楚外已甘推绝唱，蜀中谁敢共悬衡。应怜无可同无本，终向风骚作弟兄。
谁遣西来负岳云，自由归去竟何因。山龛薜荔应残雪，江寺玫瑰又度春。早岁便师无学士，临年却作有为人。何妨夜醮时相忆，伴醉佯狂笑老身。
社莲惭与幕莲同，岳寺萧条俭府雄。冷淡独开香火里，殷妍行列绮罗中。秋加玉露何伤白，夜醉金缸不那红。闲忆遗民此心地，一般无染喻真空。
往岁曾寻圣迹时，树边三遶礼吾师。敢望护法将军记，且喜焚香弟子知。后会未期心的的，前峰欲下步迟迟。今来老劣难行甚，空寂无缘但寄诗。
电击流年七十三，齿衰气沮竟何堪。谁云有句传天下，自愧无心寄岭南。晓漱气嫌通市井，晚烹香忆落云潭。邻峰道者应弹指，藓剥藤缠旧石龛。
十五年前会虎溪，白莲斋后便来西。干戈时变信虽绝，吴楚路长魂不迷。黄叶喻曾同我悟，碧云情近与谁携。春残相忆荆江岸，一只杜鹃头上啼。
鹤岭僧来细话君，依前高尚迹难群。自抛南岳三生石，长傍西山数片云。丹访葛洪无旧灶，诗寻灵观有遗文。莫将离别为相隔，心似虚空几处分。
郡楼东面寺墙西，颜子生涯竹屋低。书案飞飏风落絮，地苔狼藉燕衔泥。吟窗晚凭春篁密，行径斜穿夏菜齐。别后相思频梦到，二年同此赋闲题。
兰舟西去是通津，名郡贤侯下礼频。山遍寺楼看仰岫，台连城阁上宜春。鸿心夜过乡心乱，雪韵朝飞句韵新。别有官荣身外趣，月江松径访禅人。
春风日日雨时时，寒力潜从暖势衰。一气不言含有象，万灵何处谢无私。诗通物理行堪掇，道合天机坐可窥。应是正人持造化，尽驱幽细入罏锤。
何处经年閟好音，暖风催出啭乔林。羽毛新刷陶潜菊，喉舌初调叔夜琴。藏雨并栖红杏密，避人双入绿杨深。晓来枝上千般语，应共桃花说旧心。
紫绶苍髭百岁侵，绿苔芳草遶堦深。不妨好鸟喧高卧，切忌闲人聒正吟。鲁鼎寂寥休辨口，劫灰销变莫宣心。还怜我有冥搜癖，时把新诗过竹寻。
风雨冥冥春暗移，红残绿满海棠枝。帝乡久别江乡住，椿笋何如樱笋时。海内擅名君作赋，林间外学我为诗。近闻南国升南省，应笑无机老病师。
檐壁层层映水天，半乘冈垅半民田。王维爱甚难抛画，支遁怜多不惜钱。巨石尽含金玉气，乱峰深锁栋梁烟。秦争汉夺虚劳力，却是巢由得稳眠。
江禽野兽两堪伤，避射惊弹各自忙。头角任多无獬豸，羽毛虽众让鸳鸯。落苔红小樱桃熟，侵井青纤燕麦长。吟把离骚忆前事，汨罗春浪撼残阳。
寒清健碧远相含，珠媚根源在极南。流古遰今空作岛，逗山冲壁自为潭。迁来贾谊愁无限，谪过灵均恨不堪。毕竟输他老渔叟，绿蓑青竹钓浓蓝。
风骚情味近如何，门底寒流屋里莎。曾摘园蔬留我宿，共吟江月看鸿过。时危苦恨无收拾，道妙深夸有琢磨。凉夜欹眠应得梦，平生心肺似君多。
须鬓三分白二分，一生踪迹出人群。嵩丘梦忆诸峰雪，衡岳禅依五寺云。青衲几临高瀑濯，苦吟曾许断猿闻。荒村残腊相逢夜，月满鸿多楚水𣸣。
心魂役役不曾归，万象相牵向极微。所得或忧逢郢刃，凡言皆欲夺天机。游深晚谷香充鼻，坐苦春松粉满衣。何物不为狼籍境，桃花和雨更霏霏。
上国谁传消息过，醉眠醒坐对嵯峨。身离道士衣裳少，笔荅禅师句偈多。南岸郡钟凉度枕，西斋竹露冷霑莎。还应笑我降心外，惹得诗魔助佛魔。
新书声价满皇都，高卧林中更起无。春兴酒香薰肺腑，夜吟云气湿髭须。同登水阁僧皆别，共上渔船鹤亦孤。长忆前年送行处，洞门残日照菖蒲。
凉多夜永拥山袍，片石闲欹不觉劳。蟋蟀遶床无梦寐，梧桐满地有萧骚。平生乐道心常切，五字逢人价合高。破落西窗向残月，露声如雨滴蓬蒿。
松烧寺破是刀兵，谷变陵迁事可惊。云里乍逢新住主，石边重认旧题名。闲临菡萏荒池坐，乱踏鸳鸯破瓦行。欲伴高僧重结社，此身无计舍前程。
吴王庙侧有高房，帘影南轩日正长。吹苑野风桃叶碧，压畦春露菜花黄。悬灯向后惟冥默，凭案前头即渺茫。知有虎溪归梦切，寺门松折社僧亡。
闲行闲坐藉莎烟，此兴堪思二古贤。陶靖节居彭泽畔，贺知章在镜池边。鸳鸯著对能飞绣，菡萏成群不语仙。形影腾腾夕阳里，数峰危翠滴渔船。
危碧层层映水天，半垂冈陇下民田。王维爱甚难抛画，支遁高多不惜钱。巨石尽含金玉气，乱峰闲锁栋梁烟。秦争汉夺空劳力，却是巢由得稳眠。
锦水东浮情尚郁，湘波南泛思何长。蜀魂巴狖悲残夜，越鸟燕鸿叫夕阳。烟月几般为客路，林泉四绝是吾乡。寻幽必有僧相指，宋杜题诗近旧房。
浸野淫空澹荡和，十年邻住听渔歌。城临远櫂浮烟泊，寺近闲人泛月过。岸引绿芜春雨细，汀连斑竹晚风多。可怜千古怀沙处，还有鱼龙弄白波。
洞庭栽种似潇湘，绿遶人家带夕阳。霜裛露蒸千树熟，浪围风撼一洲香。洪崖遣后名何远，陆绩怀来事更长。藏贮待供宾客好，石榴宜称映舟光。
心中身外更何猜，坐石看云养圣胎。名在好诗谁逐去，迹依闲处自归来。时添瀑布新缾水，旋换旃檀旧印灰。晴出寺门惊往事，古松千尺半苍苔。
长想寻君道路遥，乱山霜后火新烧。近闻移住邻衡岳，几度题诗上石桥。古木传声连峭壁，一灯悬影过中宵。风骚味薄谁相爱，攲枕常多梦鲍昭。
已得浮生到老闲，且将新句拟玄关。自知清兴来无尽，谁道淳风去不还。三百正声传世后，五千真理在人间。此心终待相逢说，时复登楼看暮山。
新竹将谁榷重轻，皎然评里见权衡。非无苦到难搜处，合有清垂不朽名。疏雨晚冲莲叶响，乱蝉凉抱桧梢鸣。野桥闲背残阳立，翻忆苏卿送子卿。
连旬阴翳晓来晴，水满圆塘照日明。岸草短长边过客，江花红白里啼莺。野无征战时堪望，山有楼台煖好行。桑柘依依禾黍绿，可怜归去是张衡。
翦自南岩瀑布边，寒光七尺乳珠连。持来未入尘埃路，乞与应怜老病年。欹影夜归青石涧，卓痕秋过绿苔钱。他时携上嵩峰顶，把倚长松看洛川。
行心乞得见秋风，双履难留去住踪。红叶正多离社客，白云无限向嵩峰。囊中自欠诗千首，身外谁知事几重。此别不能为后约，年华相似逼衰容。
热烟疏竹古原西，日日乘凉此杖藜。闲处雨声随霹雳，旱田人望隔虹霓。蝉依独树干吟苦，鸟忆平川渴过齐。别有相招好泉石，瑞花瑶草尽堪携。
荆州连岁滞游方，拄杖尘封六尺光。洗面有香思石溜，冥心无挠忆山床。闲机但愧时机速，静论须惭世论长。昨夜分明梦归去，薜萝幽迳遶禅房。
绳床欹坐任崩颓，双眼醒醒闭复开。日月更无闲里过，风骚时有静中来。天真自得生难舍，世幻谁惊死不回。何处堪投此踪迹，水边晴去上高台。
碧云诸友尽黄眸，石点花飞更说无。岚翠湿衣松接院，芙蓉薰面寺临湖。沃洲高卧心何僻，匡社长禅兴亦孤。争似楚王文物国，金镳紫绶让前途。
郑生驱蹇岘山回，传得安公好信来。千里阻修俱老骨，八行重叠慰寒灰。春残桃李犹开户，雪满松杉始上台。必有南游山水兴，汉江平稳好浮杯。
西朝归去见高情，应恋香灯近圣明。关令莫疑非马辩，道安还跨赤驴行。充斋野店蔬无味，洒笠平原雪有声。忍惜文章便闲得，看他趋竞取时名。
忽忽枕前蝴蝶梦，悠悠觉后利名尘。无穷今日明朝事，有限生来死去人。终与狐狸为窟穴，谩师龟鹤养精神。可怜颜子能消息，虚室坐忘心最真。
澹荡光中翡翠飞，田田初出柳丝丝。吟沿绿岛时逢鹤，醉泛清波或见龟。七泽钓师应识我，中原逐鹿不知谁。秋风水寺僧相近，一径芦花到竹篱。
垂白堪思大乱前，薄游曾驻洞庭边。寻僧古寺沿沙岸，倚杖残阳落水天。兰蘂蔫烟骚客庙，烟波晴阔钓师船。此时欲买君山住，懒就商人乞个钱。
嵩峰有客远相寻，尘满麻衣袖苦吟。花尽草长方闭户，道孤身老正伤心。红堆落日云千仞，碧撼凉风竹一林。惆怅雅声消歇去，喜君聊此暂披襟。
罢趋明圣懒从知，鹤氅褵褷遂性披。道有静君堪托迹，诗无贤子拟传谁。松声白日边行止，日影红霞里梦思。珍重两篇千里达，去年江上雪飞时。
遶窗风竹骨轻安，闲借阴符仰卧看。绝利一源真有谓，空劳万卷是无端。清虚可保升云易，嗜欲终知入圣难。三要洞开何用闭，高台时去凭栏干。
淮甸当年忆旅游，衲衣棕笠外何求。城中古巷寻诗客，桥上残阳背酒楼。晴色水云天合影，晚声名利市争头。可怜王化融融里，惆怅无僧似惠休。
上台言任养疏愚，乞与西城水满湖。吹榻好风终日有，趁凉闲客片时无。檀栾翠拥清蝉在，菡萏红残白鸟孤。欲问存思搜抉妙，几联诗许敌三都。
高吟欲继沃州师，千里相寻问课虚。残腊江山行尽处，满衣风雪到闲居。携来律韵清何甚，趣入幽微旨不疏。莫惜天机细捶琢，他时终可拟芙蕖。
竹如翡翠侵帘影，苔学琉璃布地纹。高卧更无如此乐，远游何必爱他云。闲听谢朓吟为政，静看萧何坐致君。只恐老身衰朽速，他年不得颂鸿勋。
井梧黄落暮蝉清，久驻金台但暗惊。事佛未怜诸弟子，谈空争动上公卿。合归鸟外藏幽迹，敢向人前认好名。满印白檀灯一盏，可能酬谢得聪明。
金汤里面境何求，宝殿东边院最幽。栽种已添新竹影，画图兼列远山秋。形容岂合亲公子，章句争堪狎士流。虚负岷峨老僧约，年年雪水下汀洲。
汉江西岸蜀江东，六稔安禅教化中。托迹幸将王粲别，归心宁与子山同。尊罍岂识曹参酒，宾客还亲宋玉风。又见去年三五夕，一轮寒魄破烟空。
石龛闲锁旧居峰，何事膺门岁月重。五七诗中叨见遇，三千客外许疏慵。迎凉蟋蟀喧闲思，积雨莓苔没屐踪。会待英雄启金口，却教担锡入云松。
词客携文访病夫，因吟送别忆湘湖。寒消浦溆催鸿雁，暖入溪山养鹧鸪。僧向月中寻岳麓，云从城上去苍梧。君归为问峰前寺，旧住僧房锁在无。
别来相忆梦多迷，君住东朝我楚西。瑶阙合陪龙象位，春山休记鹧鸪啼。承恩位与千官别，应制才将十子齐。几笑远公慵送客，殷勤只到寺前溪。
端人凿断碧溪浔，善价争教惜万金。砻琢已曾经敏手，研磨终见透坚心。安排得主难移动，含贮随时任浅深。保重更求装钿匣，闲将濡染寄知音。
烟霄已遂明经第，江汉重来问苦吟。托兴偶凭风月远，忘机终在寂寥深。千篇未听常徒口，一字须防作者心。此日与君聊话别，老身难约更相寻。
莫知何路去追攀，空想人间出世间。杜口已同居士室，传心休问祖师山。禅中不住方为定，说处无生始是闲。珍重希音远相寄，乱峰西望叠孱颜。
漳河湘岸柳关头，离别相逢四十秋。我忆黄梅梦南国，君怀明主去东周。几程霜雪经残腊，何处封疆过旧游。好及春风承帝泽，莫忘衰朽卧林丘。
别认公侯礼上才，筑金何啻旧燕台。地连东阁横头买，门对西园正面开。不隔红尘趋棨戟，只拖珠履赴尊罍。应逢明月清霜夜，闲领笙歌宴此来。
三茎瘦竹两株松，瑟瑟翛翛韵且同。抱节乍离新涧雪，盘根远别旧林风。岁寒相倚无尘地，荫影分明有月中。更待阳和信催促，碧梢青杪看凌空。
泽国闻师泥日后，蜀王全礼葬馀灰。白莲塔向清泉锁，禅月堂临锦水开。西岳千篇传古律，南宗一句印灵台。不堪只履还西去，葱岭如今无使回。
上清凝结下乾坤，为瑞为祥表致君。日月影从光外过，山河形向静中分。歌扬郢路谁同听，声洒梁园客共闻。堪想画堂帘卷次，轻随舞袖正纷纷。
旧斋休忆对松关，各在王侯顾遇间。命服已霑天渥泽，衲衣犹拥祖斓斑。相思莫救烧心火，留滞难移压脑山。得失两途俱不是，笑他高卧碧孱颜。
高堂亲老本师存，多难长悬两处魂。已说战尘消汉口，便随征櫂别荆门。晴吟野阔无耕地，晚宿湾深有钓村。他日更思衰老否，七年相伴琢诗言。
无处清阴似剡溪，火云奇崛倚空齐。千山冷叠湖光外，一扇凉摇楚色西。碧树影疏风易断，绿芜平远日难低。故园旧寺临湘水，斑竹烟深越鸟啼。
旧业树连湘树远，家山云与岳云平。僧来已说无耕钓，雁去那知有弟兄。客思莫牵蝴蝶梦，乡心自忆鹧鸪声。沙头南望堪肠断，谁把归舟载我行。
盘根几耸翠崖前，却偃凌云化至坚。乍结精华齐永劫，不随凋变已千年。逢贤必用镌辞立，遇圣终将刻印传。肯似荆山凿馀者，藓封顽滞卧岚烟。
南客西来话使君，涔阳风雨变行春。四邻耕钓趋仁政，千里烟花压路尘。去兽未胜除狡吏，还珠争似复逋民。红兰浦暖携才子，烂醉连题赋白𬞟。
湘江秋色湛如冰，楚客离怀暮不胜。千里碧云闻塞雁，几程青草见巴陵。寒涛响叠晨征樐，岸苇丛明夜泊灯。鹦鹉洲边若回首，为思前事一扪膺。
寺楼高出碧崖棱，城里谁知在上层。初雪洒来乔木暝，远禽飞过大江澄。闲消不睡怜长夜，静照无言谢一灯。回首何边是空地，四村桑麦遍丘陵。
住亦无依去是闲，何心终恋此林间。片云孤鹤东西路，四海九州多少山。静坐趁凉移树影，兴随题处著苔斑。秋来洗浣行衣了，还尔邻僧旧竹关。
门前石路彻中峰，树影泉声在半空。寻去未应劳上下，往来殊已倦西东。髭根尽白孤云并，心迹全忘片月同。长忆高窗夏天里，古松青桧午时风。
山袍不称下红尘，各是闲居岛外身。两处烟霞门寂寂，一般苔藓石磷磷。禅关悟后宁疑物，诗格玄来不傍人。月照经行更谁见，露华松粉点衣巾。
旧游重到倍悲凉，吟忆同人倚寺墙。何处暮蝉喧逆旅，此中山鸟噪垂杨。寰区有主权兵器，风月无人掌桂香。欲寄此心空北望，塞鸿天末失归行。
水隔孤城城隔山，水边时望忆师闲。清泉白日中峰上，落日半空栖鸟还。云影触衣分朵朵，雨声吹磬散潺潺。传心莫学罗浮去，后辈思量待扣关。
雨晴天半碧光流，影倒残阳湿郡楼。绝顶有人经劫在，浮生无客暂时游。窗开万壑春泉乱，塔锁孤灯万木稠。欲为吾师拂衣去，白云红叶又新秋。
透窗穿竹住还移，万类俱闲始见伊。难把寸光藏暗室，自持孤影助明时。空庭散逐金风起，乱叶争投玉露垂。后代儒生懒收拾，夜深飞过读书帷。
船满琴书与酒杯，清湘影里片帆开。人归南国乡园去，雁逐西风日夜来。天势渐低分海树，山程欲尽见城台。此身未别江边寺，犹看星郎奉诏回。
岚湿南朝殿塔寒，此中因得谢尘寰。已同庭树千株老，未负溪云一片闲。石镜旧游临皎洁，岳莲曾上彻孱颜。如今衰飒成多病，黄叶风前昼掩关。
暖傍渔船睡不惊，可怜孤洁似华亭。晚来湾浦冲平碧，晴过汀洲拂浅青。翡翠静中修羽翼，鸳鸯闲处事仪形。何如飞入汉宫里，留与兴亡作典经。
飞尘不敢下相干，暗脉傍应润牡丹。心任短长投玉绠，底须三五映金盘。神工旧制泓澄在，天泽时加潋滟寒。太傅欲旌前古事，星郎属思久凭栏。
何峰触石湿苔钱，便逐高风离瀑泉。深处卧来真隐逸，上头行去是神仙。千寻有影沧江底，万里无踪碧落边。长忆旧山青壁里，遶庵闲伴老僧禅。
猛势微开万里清，月中看似日中明。此时鸥鹭无人见，何处关山有客行。郢唱转高谁敢和，巴歌相顾自销声。江斋卷箔含毫久，应想梁王礼不经。
两上东堂不见春，文明重去有谁亲。曾逢少海尊前客，旧是神仙会里人。已遂风云催化羽，却将雷电助烧鳞。明年自此登龙后，回首荆门一路尘。
闲堂昼卧眼初开，强起徐行遶砌苔。鹤氅人从衡岳至，鹑衣客自洛阳来。坐闻邻树栖幽鸟，吟觉江云发早雷。西笑东游此相别，两途消息待谁回。
前习都由未尽空，生知雅学妙难穷。一千首出悲哀外，五十年销雪月中。兴去不妨归静虑，情来何止发真风。曾无一字干声利，岂愧操心负至公。
曾听鹿鸣逢世乱，因披羽服隐衡阳。几多事隔丹霄兴，三十年成两鬓霜。芝术未甘销勇气，风骚无那激刚肠。中朝旧有知音在，可是悠悠入帝乡。
弘文初命下江边，难恋沙鸥与钓船。蓝绶乍称新学士，白衫初脱旧神仙。龙山送别风生路，鸡树从容雪照筵。重谒往年金榜主，便将才术佐陶甄。
含桃花谢杏花开，杜宇新啼燕子来。好事可能无分得，名山长似有人催。檐声未断前旬雨，电影还连后夜雷。心迹共师争几许，似人嫌处自迟回。
无味吟诗即把经，竟将疏野访谁行。身依江寺庭无树，山遶天涯路有兵。竹瓦雨声漂永日，纸窗灯焰照残更。从容一觉清凉梦，归到龙潭扫石枰。
葛衣霑汗功虽健，纸扇摇风力甚卑。苦热恨无行脚处，微凉喜到立秋时。竹轩静看蜘蛛挂，莎径闲听蟋蟀移。天外有山归即是，岂同游子暮何之。
谁请衰羸住北州，七年魂梦旧山丘。心清槛底潇湘月，骨冷禅中太华秋。高节未闻驯虎豹，片言何以傲王侯。应须脱洒孤峰去，始是分明个剃头。
南州君去为寻医，病色应除似旧时。久别莫忘庐阜约，却来须有洞庭诗。金陵往岁同窥井，岘首前秋共读碑。两处山河见兴废，相思更切卧云期。
楚客西来过旧居，读碑寻传见终初。佯狂未必轻儒业，高尚何妨诵佛书。种竹岸香连菡萏，煮茶泉影落蟾蜍。如今若更生来此，知有何人赠白驴。
洗井僧来说旧游，西江东岸是城楼。昔年淹迹因王化，长日凭栏看水流。真观上人栖树石，陈陶处士在林丘。终拖老病重寻去，得到匡庐死便休。
病肠休洗老休医，七十能饶百岁期。不死任还蓬岛客，无生自有雪山师。浮云聚散俱关虑，明月相逢好展眉。既兆未萌闲酌度，不如中抱是寻思。
武陵嘉致迹多幽，每见图经恨白头。溪浪碧通何处去，桃花红过郡前流。常闻相幕鸳鸿兴，日向神仙洞府游。凿井耕田人在否，如今天子正征搜。
小子声名天下知，满簪霜雪白麻衣。谁将一著争先后，共向长安定是非。有路未曾迷日用，无贪终不乱天机。闲寻道士过仙观，赌得黄庭两卷归。
泽国相逢话一宵，云山偶别隔前朝。社思匡岳无宗炳，诗忆扬州有鲍昭。晨野黍离春漠漠，水天星粲夜遥遥。闲吟莫忘传心祖，曾立阶前雪到腰。
赤日彤霞照晚坡，东州道路兴如何。蝉离楚柳鸣犹少，叶到嵩云落渐多。海内自为闲去住，关头谁问旧经过。叮咛与访春山寺，白乐天真在也么。
秋泉一片树千株，暮汲寒烧外有馀。青嶂这边来已熟，红尘那畔去应疏。风骚未肯忘雕琢，潇洒无妨更剃除。即问沃州开士僻，爱禽怜骏意何如。
峭形寒倚夕阳天，毛女莲花翠影连。云外自为高出手，人间谁合鬬挥拳。鹤抛青汉来岩桧，僧隔黄河望顶烟。晴露红霞长满掌，只应栖托是神仙。
空碧无云露湿衣，群星光外涌清规。东楼莫碍渐高势，四海待看当午时。还许分明吟皓魄，肯教幽暗取丹枝。可怜半夜婵娟影，正对五侯残酒池。
忽随南櫂去衡阳，谁住江边树下房。尘梦是非都觉了，野云心地更何妨。渐临瀑布听猿思，却背岣嵝有雁行。想到中峰上层寺，石窗秋霁见潇湘。
枪旗冉冉绿丛园，谷雨初晴叫杜鹃。摘带岳华蒸晓露，碾和松粉煮春泉。高人梦惜藏岩里，白硾封题寄火前。应念苦吟耽睡起，不堪无过夕阳天。
旧峰前昨下来时，白石丛丛间紫薇。章句不堪歌有道，溪山只合退无机。云含暧态晴犹在，鹤养闲神昼不飞。欲去更思过丈室，二年频此揖清晖。
麓山南面橘洲西，别构新斋与竹齐。野客已闻将鹤赠，江僧未说有诗题。窗临杳霭寒千嶂，枕遍潺湲月一溪。可想乍移禅榻处，松阴冷湿壁新泥。
门底秋苔嫩似蓝，此中消息兴何堪。乱离偷过九月九，头尾算来三十三。云影半晴开梦泽，菊花微暖傍江潭。故人今日在不在，胡雁背风飞向南。
欲话趋时首重骚，因君倍惜剃头刀。千般贵在能过达，一片心闲不那高。山叠好云藏玉鸟，海翻狂浪隔金鳌。时应记得长安事，曾向文场属思劳。
欲退无因贵逼来，少仪官美右丞才。青袍早许淹花幕，霜简方闻谢柏台。金诺静宜资讲诵，玉山寒称奉尊罍。西峰有客思相贺，门隔潇湘雪未开。
休问蒙庄材不材，孤灯影共傍寒灰。忘筌话道心甘死，候体论诗口懒开。窗外风涛连建业，梦中云水忆天台。相疏却是相知分，谁讶经年一度来。
五老峰前相遇时，两无言语只扬眉。南宗北祖皆如此，天上人间更问谁。山衲静披云片片，铁刀凉削鬓丝丝。闲吟莫学汤从事，抛却袈裟负本师。
莫向孤峰道息机，有人偷眼羡吾师。满身光化年前宠，几轴开平岁里诗。北阙故人随丧乱，南山旧寺在参差。清吟但忆徐方政，应恨当时不见时。
禅家何物赠分襟，只有天台杖一寻。拄去客归青洛远，采来僧入白云深。游山曾把探龙穴，出世期将指佛心。此日江边赠君后，却携筇杖向东林。
潇湘曾宿话诗评，荆楚连秋阻野情。金锡罢游双鬓白，铁盂终守一斋清。篇章老欲齐高手，风月闲思到极精。南望山门石何处，沧浪云梦浸天横。
幽光耿耿草堂空，窗隔飞蛾恨不通。红烬自凝清夜朵，赤心长谢碧纱笼。云藏水国城台里，雨闭松门殿塔中。金屋玉堂开照睡，岂知萤雪有深功。
龙门支派富才能，年少飞翔便大鹏。久待尊罍临铁瓮，又从幢节镇金陵。精神一只秋空鹤，骚雅千寻夏井冰。长忆相招宿华馆，数宵忘寝尽寒灯。
雨歇江明苑树干，物妍时泰恣游盘。更无轻翠胜杨柳，尽觉浓华在牡丹。终日去还抛寂寞，遶池回却凭栏干。红芳片片由青帝，忍向西园看落残。
洪偃汤休道不殊，高帆共载兴何俱。北京丧乱离丹凤，南国烟花入鹧鸪。明月团圆临桂水，白云重叠起苍梧。威仪本是朝天士，暂向辽荒住得无。
南望衡阳积瘴开，去年曾踏雪游回。谩为楚客蹉跎过，却是边鸿的当来。乳窦孤明含海日，石桥危滑长春苔。终寻十八高人去，共坐苍崖养圣胎。
槐花馆驿暮尘昏，此去分明吏部孙。才器合居科第首，风流幸是缙绅门。春和洛水清无浪，雪洗高峰碧断根。堪想都人齐指点，列仙相次上昆仑。
秋蔬数垅傍潺湲，颇觉生涯异俗缘。诗兴难穷花草外，野情何限水云边。虫声遶屋无人语，月影当松有鹤眠。寄向东溪老樵道，莫催丹桂博青钱。
诗病相兼老病深，世医徒更费千金。馀生岂必虚抛掷，未死何妨乐咏吟。流水不回休叹息，白云无迹莫追寻。闲身自有闲消处，黄叶清风蝉一林。
巾舃初随入蜀船，风帆吼过洞庭烟。七千里路到何处，十二峰云更那边。巫女暮归林淅沥，巴猿吟断月婵娟。来年五月峨嵋雪，坐看消融满锦川。
松头柏顶碧森森，虚槛寒吹夏景深。静社可追长往迹，白莲难问久修心。山围四面才容寺，月到中宵始满林。争学忘言住幽胜，吾师遗集尽清吟。
峰前林下东西寺，地角天涯来往僧。泉月净流闲世界，杉松深锁尽香灯。争无大士重修社，合有诸贤更服膺。曾寄邻房挂缾锡，雨闻岩溜解春冰。
何必闲吟蜀道难，知君心出崄𪩘间。寻常秋泛江陵去，容易春浮锦水还。两面碧悬神女峡，几重青出丈人山。文君酒市逢初雪，满贳新沽洗旅颜。
发枯身老任浮沉，懒泥秋风更役吟。新事向人堪结舌，旧诗开卷但伤心。苔床卧忆泉声遶，麻履行思树影深。终谢柴桑与彭泽，醉游闲访入东林。
凤门高对鹿门青，往岁经过恨未平。辩鼎上人方话道，卧龙丞相忽追兵。炉峰已负重回计，华岳终悬未去情。闻说东周天子圣，会摇金锡却西行。
又挂寒帆向锦川，木兰舟里过残年。自修姹姹炉中物，拟作飘飘水上仙。三峡浪喧明月夜，万州山到夕阳天。来年的有荆南信，回札应缄十色笺。
秣陵长忆共吟游，儒释风骚道上流。莲幕少年轻谢朓，雪山真子鄙汤休。也应有作怀清苦，莫谓无心过白头。欲附别来千万意，病身初起向残秋。
闻在湓城多寄住，随时谈笑浑尘埃。孤峰恐忆便归去，浮世要看还下来。万顷野烟春雨断，九条寒浪晚窗开。虎溪桥上龙潭寺，曾此相寻踏雪回。
荆门前岁使乎回，求得星郎近制来。连日借吟终不已，一灯忘寝又重开。秋风漫作牵情赋，春草真为入梦才。堪笑陈宫诸狎客，当时空有个追陪。
蝶醉风狂半折时，冷烟清露压离披。欲倾琥珀杯浮尔，好把茱萸朵配伊。孔雀毛衣应者是，凤凰金翠更无之。何因栽向僧园里，门外重阳过不知。
好向东林度此生，半天山脚寺门平。红霞嶂底潺潺色，清夜房前瑟瑟声。偶别十年成瞬息，欲来千里阻刀兵。可怜二子同归兴，南国烟花路好行。
城东移锡住城西，绿遶春波引杖藜。翡翠满身衣有异，鹭鸶通体格非低。风摇柳眼开烟小，暖逼兰芽出土齐。犹有幽深不相似，剡溪乘櫂入耶溪。
白莲香散沼痕干，绿筿阴浓藓地寒。年老寄居思隐切，夜凉留客话时难。行僧尽去云山远，宾雁同来泽国宽。时谢孔璋操檄外，每将空病问衰残。
东海儒宗事业全，冰棱孤峭类神仙。诗同李贺精通鬼，文拟刘轲妙入禅。珠履早曾从相府，玳簪今又别官筵。篇章几谢传西楚，空想雄风度十年。
冰压霜坛律格清，三千传授尽门生。禅心尽入空无迹，诗句闲搜寂有声。满国繁华徒自乐，两朝更变未曾惊。终思相约岷峨去，不得携筇一路行。
衲衣禅客袖篇章，江上相寻共感伤。秦甸乱来栖白没，杼山空后皎然亡。清留岛月秋凝露，苦寄巴猿夜叫霜。珍重南宗好才子，灰心冥目外无妨。
知泛沧浪櫂未还，西峰房锁夜潺潺。春陪相府游仙洞，雪共宾寮对玉山。诗里几添新菡萏，衲痕应换旧斓斑。莫忘一句曹溪妙，堪塞孙孙骋度关。
吴头东面楚西边，云接苍梧水浸天。两地别离身已老，一言相合道休传。风骚妙欲凌春草，踪迹闲思遶岳莲。不是傲他名利世，吾师本在雪山巅。
仲宣楼上望重湖，君到潇湘得健无。病遇何人分药饵，诗逢谁子论功夫。杉萝寺里寻秋早，橘柚洲边度日晡。许送自身归华岳，待来朝暮拂缾盂。
去岁得君消息在，两凭人信过重湖。忍贪风月当年少，不寄音书慰老夫。药鼎近闻传秘诀，诗门曾说拥寒炉。汉江江路西来便，好傍扁舟访我无。
多病多慵汉水边，流年不觉已皤然。旧栽花地添黄竹，新陷盆池换白莲。雪月未忘招远客，云山终待去安禅。八行书札君休问，不似风骚寄一篇。
高河瑟瑟转金盘，歕露吹光逆凭栏。四海鱼龙精魄冷，五山鸾鹤骨毛寒。今宵尽向圆时望，后夜谁当缺处看。何事清光与蟾兔，却教才小少留难。
故人犹忆苦吟劳，所惠何殊金错刀。霜雪剪栽新剡硾，锋铓管束本宣毫。知君倒箧情何厚，借我临池价斗高。词客分张看欲尽，不堪来处隔秋涛。
火云阳焰欲烧空，小槛幽窗想旧峰。白汗此时流枕簟，清风何处动杉松。残更正好眠凉月，远寺俄闻报晓钟。只待秋声涤心地，衲衣新洗健形容。
高韵双悬张曲江，联题兼是孟襄阳。后人才地谁称短，前辈经天尽负长。胜景饱于闲采拾，灵踪销得正思量。时移两板成尘迹，犹挂吾师旧影堂。
大鹏刷翮谢溟渤，青云万层高突出。下视秋涛空渺弥，旧处鱼龙皆细物。人生在世何容易，眼浊心昏信生死。愿除嗜欲待身轻，携手同寻列仙事。
离宫划开赤帝怒，喝出六龙奔日驭。下土熬熬若煎煮，苍生惶惶无处处。火云峥嵘焚泬寥，东皋老农肠欲焦。何当一雨苏我苗，为君击壤歌帝尧。
古人手中铸神物，百炼百淬始提出。今人不要强硎磨，莲锷星文未曾没。一弹一抚闻铮铮，老龙影夺秋灯明。何时得遇英雄主，用尔平治天下去。
玉鞭金镫骅骝蹄，横眉吐气如虹霓。五陵春暖芳草齐，笙歌到处花成泥。日沉月上且鬬鸡，醉来莫问天高低。伯阳道德何唾咦，仲尼礼乐徒卑栖。
诸机忘尽未忘诗，似向诗中有所依。远境等闲支枕觅，空山容易杖藜归。清猿一一居林叫，白鸟双双避钓飞。欲画净名居士像，焚香愿见陆探微。
临水登山自有期，不同游子暮何之。闲眠默坐身堪赏，已去还来事可知。林鸟隔云飞一饷，草虫和雨叫多时。思君最易令人老，倚槛空吟所寄诗。
山斋西向蜀江𣸣，四载安居复有群。风雁势高犹可见，雪猿声苦不堪闻。新诗写出难胜宝，破衲披行却类云。每喜溯流宾客说，元瑜刀笔润雄军。
传衣传钵理难论，绮靡销磨二雅尊。不许姓名留月观，终携瓶锡去云门。窗间挂烛通宵在，竹上题诗隔岁存。珍重荆门郑从事，十年同受景升恩。
竹锡铜瓶配衲衣，殷公楼畔偶然离。白莲几看从开日，明月长吟到落时。活计本无桑柘润，疏慵寻有水云资。今朝回去精神别，为得头厅宰相诗。
䌷衣木突此乡尊，白尽须眉眼未昏。醉舞神筵随鼓笛，闲歌圣代和儿孙。黍苗一顷垂秋日，茅栋三间映古原。也笑长安名利处，红尘半是马蹄翻。
滩声依旧水溶溶，岸影参差对梵宫。楚树七回凋旧叶，江人两至宿秋风。蟾蜍竹老摇疏白，菡萏池干落碎红。多病支郎念行止，晚年生计转如蓬。
盛名传出自皇州，一举参差便缩头。月里岂无攀桂分，湖中刚爱钓鱼休。童偷诗藁呈邻叟，客乞书题谒郡侯。独泛短舟何限景，波涛西接洞庭秋。
鬓髯秋景两苍苍，静对茅斋一炷香。病后身心俱澹泊，老来朋友半凋伤。峨眉山色侵云直，巫峡滩声入夜长。犹喜深交有支遁，时时音信到松房。
缅想咸阳事可嗟，楚歌哀怨思无涯。八千子弟归何处，万里鸿沟属汉家。弓指阵前争日月，血流垓下定龙蛇。拔山力尽乌江水，今古悠悠空浪花。
战国城池尽悄然，昔人遗迹遍山川。笙歌罢吹几多日，台榭荒凉七百年。蝉响夕阳风满树，雁横秋岛雨漫天。堪嗟世事如流水，空见芦花一钓船。
麤衣粝食老烟霞，勉把衰颜惜岁华。独鹤秪为山客伴，闲云常在野僧家。丛生嫩蕨黏松粉，自落干薪带藓花。明月清风旧相得，十年归恨可能赊。
名山不取买山钱，任构花宫近碧巅。松桧老依云里寺，楼台深锁洞中天。风经绝嶂回疏雨，石倚危屏挂落泉。欲结茅庵共师住，肯饶多少薜萝烟。
正同高士坐烟霞，思著闲忙又是嗟。碧岫观中人似鹤，红尘路上事如麻。石肥滞雨添苍藓，松老涵风落翠花。莫道此间无我分，遗民长在惠持家。
生涯万事有苍苍，应任流萍便越乡。春水独行人渐远，故园归梦夜空长。一声隔浦猿啼处，数滴惊心泪满裳。不为知音皆鲍叔，信谁江上去茫茫。
今古凭君一赠行，几回折尽复重生。五株斜傍渊明宅，千树低垂太尉营。临水带烟藏翡翠，倚风兼雨宿流莺。隋皇堤畔依依在，曾惹当时歌吹声。
谁向兹来不恨生，声声都是断肠声。七千里外一家住，十二峰前独自行。瘴雨晚藏神女庙，蛮烟寒锁夜郎城。凭君且听哀吟好，会待青云道路平。
钟断危楼鸟不飞，荧荧何处最相宜。香然水寺僧开卷，笔写春帏客著诗。忽尔思多穿壁处，偶然心尽断缨时。孙康勤苦谁能念，少减馀光借与伊。
南有天台事可尊，孕灵含秀独超群。重重曲涧侵危石，步步层岩踏碎云。金雀每从云里现，异香多向夜深闻。当知此界非凡界，一道幽奇各自分。
仙源佛窟有天台，今古嘉名遍九垓。石磴嵌空神匠出，瀑泉雄壮雨声来。景强偏感高僧上，地胜能令远思开。一等翘诚依此处，自然灵贶作梯媒。
智泉福海莫能逾，亲自王恩运睿谟。感现尽冥心境界，资持全固道根株。石梁低翥红鹦鹉，烟岭高翔碧鹧鸪。胜妙重重惟祷祝，永资军庶息灾虞。
凌晨迎请倍精诚，亲散鲜花异处清。罗汉攀枝呈梵相，岩僧倚树现真形。神幡双出红霞动，宝塔全开白气生。都为王心标意切，满空盈月瑞分明。
幡花宝盖满青川，祈祷迎来圣半千。莫道胜缘无影响，须知嘉会有因缘。空中长似闻天乐，岩畔常疑有地仙。何必更寻兜率去，重重灵应事昭然。
登云步岭涉烟程，好景随心次第生。圣者已符祥瑞事，地灵全副祷祈情。洞深重叠拖云湿，滩浅潺湲漱水清。愿满事圆归去路，便风相送片帆轻。
时既暮兮节欲春，山林寂兮怀幽人。登奇峰兮望白云，怅缅邈兮象欲纷。白云悠悠去不返，寒风飕飕吹日晚。不见其人谁与言，归坐弹琴思逾远。
祖龙开国尽遐荒，庙建唐尧镇此邦。山卷白云朝帝座，林疏红日列仙幢。巍巍圣迹陵松峤，荡荡恩波洽桂江。瞻仰威灵共回首，紫霞深处锁轩窗。
始看东上又西浮，圆缺何曾得自由。照物不能长似镜，当天多是曲如钩。定无列宿敢争耀，好伴晴河相映流。直使奔波急于箭，祗应白尽世间头。
往岁真人朝玉皇，四真三代住繁阳。初开九鼎丹华熟，继蹑五云天路长。烟锁翠岚迷旧隐，池凝寒镜贮秋光。时从白鹿岩前往，应许潜通不死乡。
亡吴霸越已功全，深隐云林始学仙。鸾鹤自飘三蜀驾，波涛犹忆五湖船。双溪夜月明寒玉，众岭秋空敛翠烟。也有扁舟归去兴，故乡东望思悠然。
三仙一一驾红鸾，仙去云闲遶古坛。炼药旧台空处所，挂衣乔木两摧残。清风岭接猿声近，白石溪涵水影寒。二十四峰皆古隐，振缨长往亦何难。
□□□□□□□，□□□□□□□。八表顺风惊雨露，四溟随剑息波涛。手扶北极鸿图永，云卷长天圣日高。未会汉家青史上，韩彭何处有功劳。
五气云龙下泰清，三天真客已功成。人间回首山川小，天上凌云剑佩轻。花拥石坛何寂寞，草平辙迹自分明。鹿裘高士如相遇，不待岩前鹤有声。
窅然灵岫五云深，落翮标名振古今。芝术迎风香馥馥，松柽蔽日影森森。从师祗拟寻司马，访道终期谒奉林。欲问空明奇胜处，地藏方石恰如金。
桐柏真人曾此居，焚香厓下诵灵书。朝回时宴三山客，涧尽闲飞五色鱼。天柱一峰凝碧玉，神灯千点散红蕖。宝芝常在知谁得，好驾金蟾入太虚。
势压长江空八阵，吴都仙客此修真。寒江向晚波涛急，深洞无风草木春。江上玉人应可见，洞中仙鹿已来驯。龙车凤辇非难遇，只要尘心早出尘。
楼阁层层冠此山，雕轩朱槛一跻攀。碑刊古篆龙蛇动，洞接诸天日月闲。帝子影堂香漠漠，真人丹涧水潺潺。扫空双竹今何在，只恐投波去不还。
盘空蹑翠到山巅，竹殿云楼势逼天。古洞草深微有路，旧碑文灭不知年。八州物象通檐外，万里烟霞在目前。自是人间轻举地，何须蓬岛访真仙。
曾随云水此山游，行尽层峰更上楼。九月登临须有意，七年岐路亦堪愁。树红树碧高低影，烟淡烟浓远近秋。暂熟炉香不须去，伫陪天仗入神州。
奇绝巍台峙浊流，古来人号小瀛州。路通霄汉云迷晚，洞隐鱼龙月浸秋。举手摘星河有浪，自天图画笔无钩。将军悟却希夷诀，赢得清名万古流。
曾陈章疏忤昭皇，扑落西南事可伤。岂使谏臣终屈辱，直疑天道恶忠良。生前卖卜居三蜀，死后驰名遍大唐。谁是后来修史者，言君力死正颓纲。
造化潜施迹莫穷，簇成真诀指蒙童。三篇秘列八环内，万象门开一镜中。离女驾龙为木婿，坎男乘虎作金翁。同人好道宜精究，究得长生路便通。
至道希夷妙且深，烧丹先认大还心。日爻阴耦生真汞，月卦阳奇产正金。女妊朱砂男孕雪，北藏荧惑丙含壬。两端指的铅金祖，莫向诸般取次寻。
万劫千生到此生，此生身始觉飞轻。抛家别国云山外，炼魄全魂日月精。比见至人论九鼎，欲穷大药访三清。如今获遇真仙面，紫府仙扉得姓名。
昔年曾遇火龙君，一剑相传伴此身。天地山河从结沫，星辰日月任停轮。须知本性绵多劫，空向人间历万春。昨夜锺离传一语，六天宫殿欲成尘。
周行独力出群伦，默默昏昏亘古存。无象无形潜造化，有门有户在乾坤。色非色际谁穷处，空不空中自得根。此道非从它外得，千言万语谩评论。
通灵一颗正金丹，不在天涯地角安。讨论穷经深莫究，登山临水杳无看。光明暗寄希夷顶，赫赤高居混沌端。举世若能知所寓，超凡入圣弗为难。
落魄红尘四十春，无为无事信天真。生涯只在乾坤鼎，活计惟凭日月轮。八卦气中潜至宝，五行光里隐元神。桑田改变依然在，永作人间出世人。
独处乾坤万象中，从头历历运元功。纵横北斗心机大，颠倒南辰胆气雄。鬼哭神号金鼎结，鸡飞犬化玉炉空。如何俗士寻常觅，不达希夷不可穷。
谁信华池路最深，非遐非迩奥难寻。九年采炼如红玉，一日圆成似紫金。得了永袪寒署逼，服之应免死生侵。劝君门外修身者，端念思惟此道心。
水府寻铅合火铅，黑红红黑又玄玄。气中生气肌肤换，精里含精性命专。药返便为真道士，丹还本是圣胎仙。出神入定虚华语，徒费功夫万万年。
九鼎烹煎九转砂，区分时节更无差。精神气血归三要，南北东西共一家。天地变通飞白雪，阴阳和合产金花。终期凤诏空中降，跨虎骑龙谒紫霞。
凭君子后午前看，一脉天津在脊端。金阙内藏玄谷子，玉池中坐太和官。只将至妙三周火，炼出通灵九转丹。直指几多求道者，行藏莫离虎龙滩。
返本还元道气平，虚非形质转分明。水中白雪微微结，火里金莲渐渐生。圣汞论时非有体，真铅穷看亦无名。吾今为报修行者，莫向烧金问至精。
安排鼎灶炼玄根，进退须明卯酉门。绕电奔云飞日月，驱龙走虎出乾坤。一丸因与红颜驻，九转能烧白发痕。此道幽微知者少，茫茫尘世与谁论。
醍醐一盏诗一篇，暮醉朝吟不记年。乾马屡来游九地，坤牛时驾出三天。白龟窟里夫妻会，青凤巢中子母圆。提挈灵童山上望，重重叠叠是金钱。
认得东西木与金，自然炉鼎虎龙吟。但随天地明消息，方识阴阳有信音。左掌南辰攀鹤羽，右擎北极剖龟心。神仙亲口留斯旨，何用区区向外寻。
一本天机深更深，徒言万劫与千金。三冬大热玄中火，六月霜寒表外阴。金为浮来方见性，木因沈后始知心。五行颠倒堪消息，返本还元在己寻。
虎将龙军气宇雄，佩符持甲去匆匆。铺排剑戟奔如电，罗列旌旗疾似风。活捉三尸焚鬼窟，生禽六贼破魔宫。河清海晏乾坤净，世世安居道德中。
我家勤种我家田，内有灵苗活万年。花似黄金苞不大，子如白玉颗皆圆。栽培全赖中宫土，灌溉须凭上谷泉。直候九年功满日，和根拔入大罗天。
寻常学道说黄芽，万水千山觅转差。有畛有园难下种，无根无脚自开花。九三鼎内烹如酪，六一炉中结似霞。不日成丹应换骨，飞升遥指玉皇家。
四六关头路坦平，行人到此不须惊。从教犊驾轰轰转，尽使羊车轧轧鸣。渡海经河稀阻滞，上天入地绝欹倾。功成直入长生殿，袖出神珠彻夜明。
九六相交道气和，河车昼夜迸金波。呼时一一关头转，吸处重重脉上摩。电激离门光海岳，雷轰震户动婆娑。思量此道真长远，学者多迷溺爱河。
金丹不是小金丹，阴鼎阳炉里面安。尽道东山寻汞易，岂知西海觅铅难。玄珠窟里行非远，赤水滩头去便端。认得灵竿真的路，何劳礼月步星坛。
古今机要甚分明，自是众生力量轻。尽向有中寻有质，谁能无里见无形。真铅圣汞徒虚费，玉室金关不解扃。本色丹瓢推倒后，却吞丸药待延龄。
浮名浮利两何堪，回首归山味转甘。举世算无心可契，谁人更与道相参。寸犹未到甘谈尺，一尚难明强说三。经卷葫芦幷拄杖，依前担入旧江南。
本来无作亦无行，行着之时是妄情。老氏语中犹未决，瞿昙言下更难明。灵竿有节通天去，至药无根得地生。今日与君无吝惜，功成只此是蓬瀛。
解将火种种刀圭，火种刀圭世岂知。山上长男骑白马，水边少女牧乌龟。无中出有还丹象，阴里生阳大道基。颠倒五行凭匠手，不逢匠手莫施为。
三千馀法论修行，第一烧丹路最亲。须是坎男端的物，取他离女自然珍。烹成不死砂中汞，结出长生水里银。九转九还功若就，定将衰老返长春。
欲种长生不死根，再营阴魄及阳魂。先教玄母归离户，后遣空王镇坎门。虎到甲边风浩浩，龙居庚内水温温。迷途争与轻轻泄，此理须凭达者论。
闭目存神玉户观，时来火候递相传。云飞海面龙吞汞，风击岩巅虎伏铅。一旦炼成身内宝，等闲探得道中玄。刀圭饵了丹书降，跳出尘笼上九天。
千日功夫不暂闲，河车搬载上昆山。虎抽白汞安炉里，龙发红铅向鼎间。仙府记名丹已熟，阴司除籍命应还。彩云捧足归何处，直入三清谢圣颜。
解匹真阴与正阳，三年功满结成霜。神龟出入庚辛位，丹凤翺翔甲乙方。九鼎先辉双瑞气，三元中换五毫光。尘中若有同机者，共住烟霄不死乡。
修生一路就中难，迷者徒将万卷看。水火均平方是药，阴阳差互不成丹。守雌勿失雄方住，在黑无亏白自干。认得此般真妙诀，何忧风雨妒衰残。
才吞一粒便安然，十二重楼九曲连。庚虎循环餐绛雪，甲龙夭乔迸灵泉。三三上应三千日，九九中延九万年。须得有缘方可授，未曾轻泄与人传。
谁知神水玉华池，中有长生性命基。运用须凭龙与虎，抽添全藉坎兼离。晨昏点尽黄金粉，顷刻修成玉石脂。斋戒饵之千日后，等闲轻举上云梯。
九天云净鹤飞轻，衔简翩翩别太清。身外红尘随意换，炉中白石立时成。九苞凤向空中舞，五色云从足下生。回首便归天上去，愿将甘雨救焦氓。
婴儿迤逦降瑶阶，手握玄珠直下来。半夜紫云披素质，几回赤气掩桃腮。微微笑处机关转，拂拂行时户牖开。此是吾家真一子，庸愚谁敢等闲猜。
水得天符下玉都，三千日里积功夫。祷祈天地开金鼎，收拾阴阳锁玉壶。便觉凡躯能变化，深知妙道不虚图。时来试问尘中叟，这个玄机世有无。
谁识寰中达者人，生平解法水中银。一条拄杖撑天地，三尺昆吾斩鬼神。大醉醉来眠月洞，高吟吟去傲红尘。自从悟里终身后，赢得蓬壶永劫春。
红炉迸溅炼金英，一点灵珠透室明。摆动乾坤知道力，逃移生死见功程。逍遥四海留踪迹，归去三清立姓名。直上五云云路稳，紫鸾朱凤自来迎。
时人若要学长生，先是枢机昼夜行。恍惚中间专志气，虚无里面固元精。龙交虎战三周毕，兔走乌飞九转成。炼出一炉神圣药，五云归去路分明。
亦无得失亦无言，动即施功静即眠。驱遣赤牛耕宇宙，分张玉粒种山川。栽培不惮劳千日，服食须知活万年。今日示君君好信，教君见世作神仙。
不须两两与三三，只在昆仑第一岩。逢润自然情易伏，遇炎常恐性难降。有时直入三元户，无事还归九曲江。世上有人烧得住，寿齐天地更无双。
本末无非在玉都，亦曾陆地作凡夫。吞金食气先从有，悟理归真便入无。水火自然成既济，阴阳和合自相符。炉中炼出延年药，溟渤从教变复枯。
无名无利任优游，遇酒逢歌且唱酬。数载未曾经圣阙，千年唯只在仙州。寻常水火三回进，真个夫妻一处收。药就功成身羽化，更抛尘坌出凡流。
杳杳冥冥莫问涯，雕虫篆刻道之华。守中绝学方知奥，抱一无言始见佳。自有物如黄菊蘂，更无色似碧桃花。休将心地虚劳用，煮铁烧金转转差。
还丹功满未朝天，且向人间度有缘。拄杖两头担日月，葫芦一个隐山川。诗吟自得闲中句，酒饮多遗醉后钱。若问我修何妙法，不离身内汞和铅。
半红半黑道中玄，水养真金火养铅。解接往年三寸气，还将运动一周天。烹煎尽在阴阳力，进退须凭日月权。只此功成三岛外，稳乘鸾凤谒诸仙。
返本还元已到干，能升能降号飞仙。一阳生是兴功日，九转周为得道年。炼药但寻金里水，安炉先立地中天。此中便是还丹理，不遇奇人誓莫传。
飞龙九五已升天，次第还当赤帝权。喜遇汞珠凝正午，幸逢铅母结重玄。狂猿自伏何须炼，野马亲调不着鞭。炼就一丸天上药，顿然心地永刚坚。
举世何人悟我家，我家别是一荣华。盈箱贮积登仙录，满室收藏伏火砂。顿饮长生天上酒，常栽不死洞中花。凡流若问吾生计，遍地纷纷五彩霞。
津能充渴气充粮，家住三清玉帝乡。金鼎炼来多外白，玉虚烹处彻中黄。始知青帝离宫住，方信金精水府藏。流俗要求玄妙理，参同契有两三行。
紫诏随鸾下玉京，元君相命会三清。便将金鼎丹砂饵，时拂霞衣驾鹤行。天上双童持珮引，月中娇女执幡迎。此时功满参真后，始信仙都有姓名。
修修修得到乾乾，方号人间一醉仙。世上光阴催短景，洞中花木任长年。形飞峭壁非凡骨，神在玄宫别有天。唯愿先生频一顾，更玄玄外问玄玄。
金丹一粒定长生，须得真铅炼甲庚。火取南方赤凤髓，水求北海黑龟精。鼎追四季中央合，药遣三元八卦行。斋戒兴功成九转，定应入口鬼神惊。
功满来来际会难，又闻东去上仙坛。杖头春色一壶酒，顶上云攒五岳冠。饮酒龟儿人不识，烧山符子鬼难看。先生去后身须老，乞与贫儒换骨丹。
碧潭深处一真人，貌似桃花体似银。鬓发未斑缘有术，红颜不老为通神。蓬莱要去如今去，架上黄衣化作云。任彼桑田变沧海，一丸丹药定千春。
炉养丹砂鬓不斑，假将名利住人间。已逢志士传神药，又喜同流动笑颜。老子道经分付得，少微星许共相攀。幸蒙上士甘捞摝，处世输君一个闲。
谁解长生似我哉，炼成真气在三台。尽知白日升天去，刚逐红尘下世来。黑虎行时倾雨露，赤龙耕处产琼瑰。只吞一粒金丹药，飞入青霄更不回。
乱云堆里表星都，认得深藏大丈夫。绿酒醉眠闲日月，白𬞟风定钓江湖。长将气度随天道，不把言词问世徒。山水路遥人不到，茅君消息近知无。
鹤为车驾酒为粮，为恋长生不死乡。地脉尚能缩得短，人年岂不展教长。星辰往往壶中见，日月时时衲里藏。若欲时流亲得见，朝朝不离水银行。
灵芝无种亦无根，解饮能餐自返魂。但得烟霞供岁月，任他乌兔走乾坤。婴儿只恋阳中母，姹女须朝顶上尊。一得不回千古内，更无冢墓示儿孙。
世上何人会此言，休将名利挂心田。等闲倒尽十分酒，遇兴高吟一百篇。物外烟霞为伴侣，壶中日月任婵娟。他时功满归何处，直驾云车入洞天。
玄门帝子坐中央，得算明长感玉皇。枕上山河和雨露，笛中日月混潇湘。坎男会遇逢金女，离女交腾嫁木郎。真个夫妻齐守志，立教牵惹在阴阳。
遥指高峰笑一声，红霞紫雾面前生。每于廛市无人识，长到山中有鹤行。时弄玉蟾驱鬼魅，夜煎金鼎煮琼英。他时若赴蓬莱洞，知我仙家有姓名。
堪笑时人问我家，杖担云物惹烟霞。眉藏火电非他说，手种金莲不自夸。三尺焦桐为活计，一壶美酒是生涯。骑龙远出游三岛，夜久无人玩月华。
九曲江边坐卧看，一条长路入天端。庆云捧拥朝丹阙，瑞气裴回起白烟。铅汞此时为至药，坎离今日结神丹。功能济命长无老，只在人心不是难。
玄门玄理又玄玄，不死根元在汞铅。知是一般真个术，调和六一也同天。玉京山上羊儿闹，金水河中石虎眠。妙要能生觉本体，勤心到处自如然。
公卿虽贵不曾酬，说著仙乡便去游。为讨石肝逢蜃海，因寻甜雪过瀛州。山川醉后壶中放，神鬼闲来匣里收。据见目前无个识，不如杯酒混凡流。
曾邀相访到仙家，忽上昆仑宴月华。玉女控拢苍獬豸，山童提挈白虾蟆。时斟海内千年酒，惯摘壶中四序花。今在人寰人不识，看看挥袖入烟霞。
火种丹田金自生，重重楼阁自分明。三千功行百旬见，万里蓬莱一日程。羽化自应无鬼录，玉都长是有仙名。今朝得赴瑶池会，九节幢幡洞里迎。
因看崔公入药镜，令人心地转分明。阳龙言向离宫出，阴虎还于坎位生。二物会时为道本，五方行尽得丹名。修真道士如知此，定跨赤龙归玉清。
浮生不实为轻忽，衲服深藏奇异骨。非是尘中不染尘，焉得物外通无物。共语难兮情兀兀，独自行时轻拂拂。一点刀圭五彩生，飞丹走入神仙窟。
莫怪爱吟天上诗，盖缘吟得世间稀。惯餐玉帝宫中饭，曾著蓬莱洞里衣。马踏日轮红露卷，凤衔月角擘云飞。何时再控青丝辔，又掉金鞭入紫微。
黄芽白雪两飞金，行即高歌醉即吟。日月暗扶君甲子，乾坤自与我知音。精灵灭迹三清剑，风雨腾空一弄琴。的当南游归甚处，莫交鹤去上天寻。
云鬓双明骨更轻，自言寻鹤到蓬瀛。日论药草皆知味，问著神仙自得名。簪冷夜龙穿碧洞，枕寒晨虎卧银城。来春又拟携筇去，为忆轩辕海上行。
龙精龟眼两相和，丈六男儿不奈何。九盏水中煎赤子，一轮火内养黄婆。月圆自觉离天网，功满方知出地罗。半醉好吞龙凤髓，劝君休更认弥陀。
强居此境绝知音，野景虽多不合吟。诗句若喧卿相口，姓名还动帝王心。道袍薜带应慵挂，隐帽皮冠尚懒簪。除此更无馀个事，一壶村酒一张琴。
华阳山里多芝田，华阳山叟复延年。青松岩畔攀高干，白云堆里饮飞泉。不寒不热神荡荡，东来西去气绵绵。三千功满好归去，休与时人说洞天。
天生不散自然心，成败从来古与今。得路应知能出世，迷途终是任埋沈。身边至药堪攻炼，物外丹砂且细寻。咫尺洞房仙景在，莫随波浪没光阴。
自隐玄都不记春，几回沧海变成尘。玉京殿里朝元始，金阙宫中拜老君。闷即驾乘千岁鹤，闲来高卧九重云。我今学得长生法，未肯轻传与世人。
北帝南辰掌内观，潜通造化暗相传。金槌袖里居元宅，玉户星宫降上玄。举世尽皆寻此道，谁人空里得玄关。明明道在堪消息，日月滩头去又还。
日影元中合自然，奔雷走电入中原。长驱赤马居东殿，大启朱门泛碧泉。怒拔昆吾歌圣化，喜陪孤月贺新年。方知此是生生物，得在仁人始受传。
六龙齐驾得升干，须觉潜通造化权。真道每吟秋月澹，至言长运碧波寒。昼乘白虎游三岛，夜顶金冠立古坛。一载已成千岁药，谁人将袖染尘寰。
五岳滩头景象新，仁人方达杳冥身。天纲运转三元净，地脉通来万物生。自晓谷神通此道，谁将理性欲修真。明明说向中黄路，霹雳声中自得神。
欲陪仙侣得身轻，飞过蓬莱彻上清。朱顶鹤来云外接，紫鳞鱼向海中迎。姮娥月桂花先吐，王母仙桃子渐成。下瞰日轮天欲晓，定知人世久长生。
四海皆忙几个闲，时人口内说尘缘。知君有道来山上，何似无名住世间。十二楼台藏秘诀，五千言内隐玄关。方知鼎贮神仙药，乞取刀圭一粒看。
割断繁华掉却荣，便从初得是长生。曾于锦水为蝉蜕，又向蓬莱别姓名。三住住来无否泰，一尘尘在世人情。不知功满归何处，直跨虬龙上玉京。
当年诗价满皇都，掉臂西归是丈夫。万顷白云独自有，一枝丹桂阿谁无。闲寻渭曲渔翁引，醉上莲峰道士扶。他日与君重际会，竹溪茅舍夜相呼。
金锤灼灼舞天阶，独自骑龙去又来。高卧白云观日窟，闲眠秋月擘天开。离花片片乾坤产，坎蘂翻翻造化栽。晚醉九岩回首望，北邙山下骨皑皑。
结交常与道情深，日日随他出又沈。若要自通云外鹤，直须勤炼水中金。丹成只恐乾坤窄，饵了宁忧疾患侵。未去瑶台犹混世，不妨杯酒喜闲吟。
因携琴剑下烟萝，何幸今朝喜暂过。貌相本来犹自可，针医偏更效无多。仙经已读三千卷，古法曾持十二科。些小道功如不信，金堦舍手试看么。
铁镜烹金火满空，碧潭龙卧夕阳中。麒麟意合乾坤地，獬豸机关日月东。三尺剑横双水岸，五丁冠顶百神宫。闲铺羽服居仙窟，自著金莲造化功。
随缘信业任浮沈，似水如云一片心。两卷道经三尺剑，一条藜杖七弦琴。壶中有药逢人施，腹内新诗遇客吟。一嚼永添千载寿，一丸丹点一斤金。
琴剑酒碁龙鹤虎，逍遥落托永无忧。闲骑白鹿游三岛，闷驾青牛看十洲。碧洞远观明月上，青山高隐彩云流。时人若要还如此，名利浮华即便休。
紫极宫中我自知，亲磨神剑剑还飞。先差玉子开南殿，后遣青龙入紫微。九鼎黄芽栖瑞凤，一躯仙骨养灵芝。蓬莱不是凡人处，只怕愚人泄世机。
向身方始出埃尘，造化功夫只在人。早使亢龙抛地网，岂知白虎出天真。绵绵有路谁留我，默默忘言自合神。击剑夜深归甚处，披星带月折麒麟。
春尽闲闲过落花，一回舞剑一吁嗟。常忧白日光阴促，每恨青天道路赊。本志不求名与利，元心只慕水兼霞。世间万种浮沈事，达理谁能似我家。
日为和解月呼丹，华夏诸侯肉眼看。仁义异如胡越异，世情难似泰衡难。八仙炼后锺神异，四海磨成照胆寒。笑指不平千万万，骑龙抚剑九重关。
别来洛汭六东风，醉眼吟情慵不慵。摆撼乾坤金剑吼，烹煎日月玉炉红。杖摇楚甸三千里，鹤翥秦烟几万重。为报晋成仙子道，再期春色会稽峰。
发头滴血眼如镮，吐气云生怒世间。争耐不平千古事，须期一诀荡凶顽。蛟龙斩处翻沧海，暴虎除时拔远山。为灭世情兼负义，剑光腥染点痕斑。
雨雪霏霏天已暮，金锺满劝抚焦桐。诗吟席上未移刻，剑舞筵前疾似风。何事行杯当午夜，忽然怒目便腾空。不知谁是亏忠孝，携个人头入坐中。
未炼还丹且炼心，丹成方觉道元深。每留客有钱酤酒，谁信君无药点金。洞里风雷归掌握，壶中日月在胸襟。神仙事业人难会，养性长生自意吟。
铁牛耕地种金钱，刻石时童把贯穿。一粒粟中藏世界，二升铛内煮山川。白头老子眉垂地，碧眼胡儿手指天。若向此中玄会得，此玄玄外更无玄。
箕星昴宿下长天，凡景宁教不愕然。龙出水来鳞甲就，鹤冲天气羽毛全。尘中教化千人眼，世上人知尔雅篇。自是凡流福命薄，忍教微妙略轻传。
闲来掉臂入天门，拂袂徐徐撮彩云。无语下窥黄谷子，破颜平揖紫霞君。拟登瑶殿参金母，回访瀛洲看日轮。恰值嫦娥排宴会，瑶浆新熟味氤氲。
曾随刘阮醉桃源，未省人间欠酒钱。一领布裘权且当，九天回日却归还。凤茸袄子非为贵，狐白裘裳欲比难。只此世间无价宝，不凭火里试烧看。
因思往事却成憨，曾读仙经第十三。武氏死时应室女，陈王没后是童男。两轮日月从他载，九个山河一担担。尽日无人话消息，一壶春酒且醺酣。
垂袖腾腾傲世尘，葫芦携却数游巡。利名身外终非道，龙虎门前辨取真。一觉梦魂朝紫府，数年踪迹隐埃尘。华阴市内才相见，不是寻常卖药人。
万卷仙经三尺琴，刘安闻说是知音。杖头春色一壶酒，炉内丹砂万点金。闷里醉眠三路口，闲来游钓洞庭心。相逢相遇人谁识，只恐冲天没处寻。
曾战蚩尤玉座前，六龙高驾振鸣銮。如来车后随金鼓，黄帝旗傍戴铁冠。醉捋黑须三岛黯，怒抽霜剑十洲寒。轩辕世代横行后，直隐深岩久觅难。
头角苍浪声似钟，貌如冰雪骨如松。匣中宝剑时频吼，袖里金锤逞露风。会饮酒时为伴侣，能行诗句便参同。来年定赴蓬莱会，骑个生狞九色龙。
神仙暮入黄金阙，将相门关白玉京。可是洞中无好景，为怜天下有众生。心琴际会闲随鹤，匣剑时磨待断鲸。进退两楹俱未应，凭君与我指前程。
九鼎烹煎一味砂，自然火候放童花。星辰照出青莲颗，日月能藏白马牙。七返返成生碧雾，九还还就吐红霞。有人夺得玄珠饵，三岛途中路不赊。
天生一物变三才，交感阴阳结圣胎。龙虎顺行阴鬼去，龟蛇逆往火龙来。婴儿日吃黄婆髓，姹女时餐白玉杯。功满自然居物外，人间寒署任轮回。
星辰聚会入离乡，日月盈亏助药王。三候火烧金鼎宝，五符水炼玉壶浆。乾坤反复龙收雾，卯酉相吞虎放光。入室用机擒捉取，一丸丹点体纯阳。
暂别蓬莱海上游，偶逢太守问根由。身居北斗星杓下，剑挂南宫月角头。道我醉来真个醉，不知愁是怎生愁。相逢何事不相认，却驾白云归去休。
曾经天上三千劫，又在人间五百年。腰下剑锋横紫电，炉中丹焰起苍烟。才骑白鹿过苍海，复跨青牛入洞天。小技等闲聊戏尔，无人知我是真仙。
青霄一路少人行，休话兴亡事不成。金榜因何无姓字，玉都必是有仙名。云归入海龙千尺，云满长空鹤一声。深谢宋朝明圣主，解书丹诏诏先生。
天网恢恢万象疏，一身亲到华山区。寒云去后留残月，春雪来时问太虚。六洞真人归紫府，千年鸾鹤老苍梧。自从遗却先生后，南北东西少丈夫。
欲整锋铓取惮劳，凌晨开匣玉龙嗥。手中气概冰三尺，石上精神虵一条。奸血默随流水尽，凶豪今逐渍痕消。削平浮世不平事，与尔相将上九霄。
玉蘂一枪称绝品，僧家造法极功夫。兔毛瓯浅香云白，虾眼汤翻细浪俱。断送睡魔离几席，增添清气入肌肤。幽丛自落溪岩外，不肯移根入上都。
无心独坐转黄庭，不逐时流入利名。救老只存真一气，修生长遣百神灵。朝朝炼液归琼垅，夜夜朝元养玉英。莫笑老人贫里乐，十年功满上三清。
时人受气禀阴阳，均体乾坤寿命长。为重本宗能寿永，因轻元祖遂沦亡。三宫自有回流法，万物那无运用方。咫尺昆仑山上玉，几人知是药中王。
罗浮道士谁同流，草衣木食轻王侯。世间甲子管不得，壶里乾坤只自由。数着残棋江月晓，一声长啸海山秋。饮馀回首话归路，遥指白云天际头。
三千里外无家客，七百年来云水身。行满蓬莱为别馆，道成瓦砾尽黄金。待宾榼里常存酒，化药炉中别有春。积德求师何患少，由来天地不私亲。
修成金骨炼归真，洞锁遗踪不计春。野草谩随青岭秀，闲花长对白云新。风摇翠筿敲寒玉，水激丹砂走素鳞。自是神仙多变异，肯教踪迹掩红尘。
太乙初分何处寻，空留历数变人心。九天日月移朝暮，万里山川换古今。风动水光吞远峤，雨添岚气没高林。秦皇谩作驱山计，沧海茫茫转更深。
省悟前非一息间，更抛闲事弃尘寰。徒夸美酒如琼液，休恋娇娥似玉颜。含笑谩教情面厚，多愁还使鬓毛斑。云中幸有堪归路，无限青山是我山。
门风常有蕙兰馨，鼎族家传霸国名。容貌静悬秋月彩，文章高振海涛声。讼堂无事调琴轸，郡阁何妨醉玉觥。今日东渐桥下水，一条从此镇常清。
玉皇有诏登仙职，龙吐云兮凤著力。眼前蓦地见楼台，异草奇花不可识。我向大罗观世界，世界即如指掌大。当时不为上升忙，一时提向瀛洲卖。
罢修儒业罢修真，养拙藏愚春复春。到老不疏林里鹿，平生难见日边人。洞桃深处千林锦，岩雪铺时万草新。深谢名贤远相访，求闻难博凤为邻。
虚劳营殡玉山前，殡后那知已脱蝉。应是元神归洞府，更无遗魄在黄泉。灵台已得修真诀，尘世空留悟道篇。堪叹浮生今古事，北邙山下草芊芊。
日日祥云瑞气连，侬家应作大神仙。笔头洒起风雷力，剑下驱驰造化权。更与戎夷添礼乐，永教胡虏绝烽烟。列仙功业只如此，直上三清第一天。
花洞门前吠似雷，险声流断俗尘埃。雨喷山脚毒龙起，月照松梢孤鹤回。萝幕秋高添碧翠，画帘时卷到楼台。两坛诗客何年去，去后门关更不开。
谁人能识白元君，上士由来尽见闻。避世早空南火宅，植田高种北山云。鸡能抱卵心常听，蝉到成形壳自分。学取大罗些子术，免教松下作孤坟。
近枕吴溪与越峰，前朝恩赐云泉额。竹林晴见雁塔高，石室曾栖几禅伯。荒碑字没莓苔深，古池香泛荷花白。客有经年别故林，落日啼猿情脉脉。
尝恨清风千载郁，洞天今得恣游遨。松楸一色古坛静，鸾鹤不来青汉高。茅氏井寒丹已化，玄宗碑断梦仍劳。分明有个长生路，休向红尘叹二毛。
阳春时节天气和，万物芳盛人如何。素秋时节天地肃，荣秀丛林立衰促。有同人世当少年，壮心仪貌皆俨然。一旦形羸又发白，旧游空使泪连连。
八马回乘汗漫风，犹思往事憩昭宫。宴移玄圃情方洽，乐奏钧天曲未终。斜汉露凝残月冷，流霞杯泛曙光红。昆仑回首不知处，疑是酒酣魂梦中。
一曲笙歌瑶水滨，曾留逸足驻征轮。人间甲子周千岁，灵境杯觞初一巡。玉兔银河终不夜，奇花好树镇长春。悄知碧海饶词句，歌向俗流疑误人。
幽蓟烟尘别九重，贵妃汤殿罢歌钟。中宵扈从无全杖，大驾苍黄发六龙。妆匣尚留金翡翠，暖池犹浸玉芙蓉。荆榛一闭朝元路，唯有悲风吹晚松。
浪阔波澄秋气凉，沈沈水殿夜初长。自怜休退五湖客，何幸追陪百谷王。香袅碧云飘几席，觥飞白玉艳椒浆。酒酣独泛扁舟去，笑入琴高不死乡。
珠光龙耀火燑燑，夜接朝云宴渚宫。凤管清吹凄极浦，朱弦间奏冷秋空。论心幸遇同归友，揣分惭无辅佐功。云雨各飞真境后，不堪波上起悲风。
屡策羸骖历乱峋，丛岚映日昼如曛。长桥驾险浮天汉，危栈通岐触岫云。却念淮阴空得计，又嗟忠武不堪闻。废兴尽系前生数，休衒英雄勇冠军。
衡阳去此正三年，一路程途甚坦然。深邃门墙三楚外，清风池馆五峰前。西边市井来商客，东岸汀洲簇钓船。公退只应无别事，朱陵后洞看神仙。
一纸华笺洒碧云，馀香犹在墨犹新。空添满目凄凉事，不见三山缥缈人。斜月照衣今夜梦，落花啼鸟去年春。红闺更有堪愁处，窗上虫丝几上尘。
惆怅佳期一梦中，武陵春色尽成空。欲知离别偏堪恨，只为音尘两不通。愁态上眉凝浅绿，泪痕侵脸落轻红。双轮暂与王孙驻，明日西驰又向东。
偶因狂疾成殊类，灾患相任不可逃。今日爪牙谁敢敌，当时声迹共相高。我为异物蓬茅下，君已乘轺气势豪。此夕溪山对明月，不成长啸但成嗥。
齐纨鲁缟如霜雪，寥亮高声予所发。嘉宾良会清夜时，煌煌灯烛我能持。清冷之泉候朝汲，桑绠相牵常出入。爨薪贮泉相煎熬，充他口腹我为劳。
立向江亭满目愁，十年前事信悠悠。田园已逐浮云散，乡里半随逝水流。川上莫逢诸钓叟，浦边难得旧沙鸥。不缘齿发未迟暮，吟对远山堪白头。
盘古当时有远孙，尚令今日逞家门。一车白土将泥项，十幅红旗补破裩。瓦官寺里逢行迹，华岳山前见掌痕。不须惆怅忧难嫁，待与将书问乐坤。
忆昔当年富贵时，如今头脑尚依稀。布袍破后思宫内，锦袴穿时忆御衣。鹘子背钻高力士，婵娟翻画太真妃。如今憔悴离南海，恰似当时幸蜀时。
自道风流不可攀，却堪蹙额更颓颜。眼睛深却湘江水，鼻孔高于华岳山。舞态固难居掌上，歌声应不绕梁间。孟阳死后欲千载，犹在佳人觅往还。
华缄千里到荆门，章草纵横任意论。应笑锺张虚用力，却教羲献枉劳魂。惟堪爱惜为珍宝，不敢传留误子孙。深荷故人相厚处，天行时气许教吞。
安仁县令好诛求，百姓脂膏满面流。半破磁缸成醋酒，死牛肠肚作馒头。帐生岁取餐三顿，乡老盘庚犯五瓯。半醉半醒齐出县，共伤涂炭不胜愁。
独入玄宫礼至真，焚香不为贱贫身。秦淮两岸沙埋骨，湓浦千家血染尘。庐阜烟霞谁是主，虎溪风月属何人。九江太守勤王室，好放天兵渡要津。
生儿不用识文字，鬬鸡走马胜读书。贾家小儿年十三，富贵荣华代不如。能令金距期胜负，白罗绣衫随软舆。父死长安千里外，差夫治道挽丧车。
菊浦桃源瞰九城，鸾歌凤啸忽将迎。千岩杂树云霞色，百道流泉风雨声。上客由来轩盖重，幽人自觉薜萝轻。疑是昔年栖息地，山中日暮有馀情。
苍翠岧峣上碧天，九峰遥落县门前。毫芒映日千重树，涓滴垂空万丈泉。武帝南游曾驻跸，始皇东幸亦祈年。云祠绝迹终难访，唯有猿声到客边。
兄弟飘零自长年，见君眉白转相怜。清扬似玉须勤学，富贵由人不在天。万里榛芜迷旧国，两河烽火复相连。林中若使题书信，但问漳滨访客船。
油地轻绡碧且红，须怜纤手是良工。能生丽思千花外，善点秾姿五彩中。子细传看临霁景，殷勤持赠及春风。若将江上迎桃叶，一帖何妨锦绣同。
湖山上头别有湖，芰荷香气占仙都。夜含星斗分乾象，晓映雷云作画图。风动绿𬞟天上浪，鸟栖寒照月中乌。若非神物多灵迹，争得长年冬不枯。
箧中遗草是琅玕，对此令人洒泪看。三迳尚疑行迹在，数萤犹自映书残。晨光不借泉门晓，暝色空添陇树寒。欲问皇天天更远，有才无命说应难。
金泥小扇谩多情，未胜南工巧织成。藤缕雪光缠柄滑，篾铺银薄露花轻。清风坐向罗衫起，明月看从玉手生。犹赖早时君不弃，每怜初作合欢名。
堠馆人稀夜更长，姑苏城远树苍苍。江湖潮落高楼迥，河汉秋归广殿凉。月转碧梧移鹊影，露低红草湿萤光。文园诗侣应多思，莫醉笙歌掩华堂。
满庭萧飒皆凡木，岂得飕飗似石溪。雪夜枝柯疑画出，月中长短共人齐。未知何日干天及，恐到秋来被鹤栖。却向旧山寻得处，白云根蕟觅应迷。
九天碎霞明泽国，造化工夫潜翦刻。翠叶长眉约细枝，殷红短刺钩春色。明日当楼晚香歇，金带盘空已成结。谢豹声催麦陇秋，熏风吹落猩猩血。
鹍鸡哭树星河转，海上金乌翅如电。嫦娥敛发绾云头，玉女舒霞织天面。九土厨烟满城邑，商洛陇头车马急。魏宫钟动绣窗明，梦娥惊对残灯立。
漠漠绵绵几多思，无言领得春风意。花裁小锦绣晴空，叶抽碧簟铺平地。含芳吊影争芬敷，绕云恨起山蘼芜。离人不忍到此处，泪娥滴尽双真珠。
细落麤和忽复繁，顿清朝市不闻喧。天迷皓色风何乱，地湿春泥土半翻。香暖会中怀岳寺，樵鸣村外想家园。闲吟只爱煎茶澹，斡破平光向近轩。
阙下情偏已绝稀，天涯身远复相依。庭花每对从容落，夜烛多同笑语归。君子是行应柏署，鄙人何望即柴扉。青云若遇交亲话，白璧无心待发挥。
药阑经雨正堪锄，白菊烦君乞数株。潘岳赋中芳思在，陶潜篱下绿英无。移来稍及蝉鸣树，种罢长教酒满壶。□子成仙纵难学，九秋思看集鸠雏。
腊后闲行村舍边，黄鹅清水真可怜。何穷散乱随新草，永日淹留在野田。无事群鸣遮水际，争来引颈逼人前。风吹楚泽蒹葭暮，看下寒溪逐去船。
昨日东风吹枳花，酒醒春晚一瓯茶。如云正护幽人壍，似雪才分野老家。金饼拍成和雨露，玉尘煎出照烟霞。相如病渴今全校，不羡生台白颈鸦。
蜀岩阴面冷冥冥，偃雪欺霜半露青。铦刃翦裁多鹊媚，细鞘挥拂带龙腥。崖垂万仞知无影，藓渍千年合有灵。兰省贵寮蓬阁吏，一时缄赠到云亭。
似前如却玉堆堆，薄带轻烟翠好裁。斜倚兔钩孤影伴，校低仙掌一头来。盘疑虎伏形难写，展认龙拏势未回。惊讶昔人曾羽化，此中争不接瑶台。
诗手难题画手惭，浅青浓碧垒东南。尘愁世界忙心在，霞伴神仙稳梦酣。雨涕自悲看雪鬓，星冠无计整云𥮾。家风负荷须名宦，可惜千峰绿似蓝。
差烟危碧半斜晖，何代仙人此羽飞。高袖镇长寒柏暗，古祠时复彩云归。红尘鞭马颜将换，碧落骖鸾意有违。声利系身家系念，今生辜负六铢衣。
何人移得在蝉家，瑟瑟枝条簇簇霞。争那寂寥埋草暗，不胜惆怅舞风斜。无缘影对金尊酒，可惜香和石鼎茶。看取老僧齐物意，一般抛掷等凡花。
忍委芳心此地开，似霞颜色苦低回。风惊少女偷香去，雨认巫娥觅伴来。今日独怜僧院种，旧山曾映钓矶栽。三清上客知惆怅，劝我春醪一两杯。
露香如醉态如慵，斜压危阑草色中。试问更谁过野寺，无憀徒自舞春风。兰缸尚惜连明在，锦帐先愁入夏空。一日几回来又去，不能容易舍深红。
芳草青青古渡头，渔家住处暂维舟。残花半树悄无语，细雨满天风似愁。家信不来春又晚，客程难尽水空流。自怜爱失心期约，看取花时更远游。
影欹晴浪势欹烟，恨态缄言日抵年。轻雾晓和香积饭，片红时堕化人船。人间有笔应难画，雨后无尘更好怜。何限断肠名不得，倚风娇怯醉腰偏。
半塘前日染来红，瘦尽金方昨夜风。留样最嗟无巧笔，护香谁为惜熏笼。缘停翠櫂沈吟看，忍使良波积渐空。魂断旧溪憔悴态，冷烟残粉楚台东。
似醉如慵一水心，斜阳欲暝彩云深。清明月照羞无语，凉冷风吹势不禁。曾向楚台和雨看，只于吴苑弄船寻。当时为汝题诗遍，此地依前泥苦吟。
雨馀烟腻暖香浮，影暗斜阳古驿楼。丹凤总巢阿阁去，紫花空映楚云愁。堪怜翠盖奇于画，更惜芳庭冷似秋。长日老春看落尽，野禽闲哢碧悠悠。
不向横塘泥里栽，两株晴笑碧岩隈。枉教绝世深红色，只向深山僻处开。万里王孙应有恨，三年贾傅惜无才。缘花更叹人间事，半日江边怅望回。
不见江头三四日，桥边杨柳老金丝。岸南岸北往来渡，带雨带烟深浅枝。何处故乡牵梦想，两回他国见荣衰。汀州草色亦如此，愁杀远人人不知。
夜来风入最高枝，罥断愁肠几尺丝。楚塞曾吟烟午处，曲江长忆雪晴时。金衔细毂萦回岸，戍笛牛歌远近陂。还把旧年惆怅意，武安城下一吟诗。
一支清急万山来，穿竹喧飞破石苔。梦在故乡临欲到，声闻孤枕却惊回。多愁鬓发余甘老，有限年光尔莫催。绿忆旧游相似处，月明山响子陵台。
腻于琼粉白于脂，京兆夫人未画眉。静婉舞偷将动处，西施嚬效半开时。通宵带露妆难洗，尽日凌波步不移。愿作水仙无别意，年年图与此花期。
细嗅深看暗断肠，从今无意爱红芳。折来只合琼为客，把种应须玉甃塘。向日但疑酥滴水，含风浑讶雪生香。吴王台下开多少，遥似西施上素妆。
此身逃难入乡关，八度重阳在旧山。篱菊乱来成烂熳，家僮常得解登攀。年随历日三分尽，醉伴浮生一片闲。满目秋光还似镜，殷勤为我照衰颜。
乘时争路秪危身，经乱登高有几人。今岁节唯南至在，旧交坟向北邙新。当歌共惜初筵乐，且健无辞后会频。莫道中冬犹有闰，蟾声才尽即青春。
年年山□□来频，莫强孤危竞要津。吉卦偶成开病眼，暖檐还葺寄羸身。求仙自躁非无药，报国当材别有人。鬓发堪伤白已遍，镜中更待白眉新。
众花摇落正无憀，脉脉芳丛契后凋。舒卷绿苞临小槛，剪裁檀的缀长条。独当春尽情何限，尚有秋期别未遥。桃叶近来消息绝，见君长忆渡江桡。
长路风埃隔楚氛，忽惊神岳映朝曛。削成绝壁五千仞，高揖泥金七十君。祝史秘辞今莫睹，从臣嘉颂久无闻。幽人闲望封中地，好为吾皇起白云。
蒙谷山低碧海枯，仲君闲坐说麻姑。遥天鹤语知虚实，长夜神光竟有无。秘祝斋心开九转，侍臣回首听三呼。交朋漫信文成术，短烛瑶坛漏满壶。
雪菊金英两断肠，蝶翎蜂鼻带清香。寒村宿雾临幽径，废苑斜晖傍短墙。近取松筠为伴侣，远将桃李作参商。年来病肺疏杯酒，每忆龙山似故乡。
鼓绝天街冷雾收，晓来风景已堪愁。槐无颜色因经雨，菊有精神为傍秋。自爱鲜飙生户外，不教闲事住心头。披襟徐步一萧洒，吟绕盆池想狎鸥。
湘东山川有清辉，袁水词人得意归。几府争驰毛义檄，一乡看侍老莱衣。筵开灞岸临清浅，路去蓝关入翠微。想到宜阳更无事，并将欢庆奉庭闱。
云外千寻好性灵，伴杉陪柏事孤贞。招呼暑气终无分，应和凉风别有声。细雨洒时花旋落，道人食处叶重生。如逢郢匠垂搜采，为栋为梁力不轻。
笙歌欢罢散离筵，水色朦胧蘸宿烟。山响疏钟何处寺，火光收钓下滩船。微云过岛侵微月，古岸平江浸远天。归梦已阑风色动，孤帆仍要住无缘。
独背焦桐访洞天，暂攀灵迹弃尘缘。深逢野草皆疑药，静见樵人恐是仙。翠木入云空自老，古碑横水莫知年。可怜幽景堪长往，一任人间岁月迁。
九江山势尽峥嵘，惟有匡庐最得名。万叠影遮残雪在，数峰岚带夕阳明。冷侵醉榻铺秋色，高亚吟龙送水声。只待丹霄酬志了，白云深处是归程。
偃盖当衢莫记年，独含苍翠鹤应怜。垂阴独向笙歌地，有韵自成风雨天。尘□路岐分夜月，烧侵根脚起残烟。论功只合行人赏，销得烦蒸古道边。
断破重轮种者谁，银蟾何事便相随。莫言望夜无攀处，却是吟人有得时。孤影不凋清露滴，异香常在好风吹。几回目断云霄外，未必姮娥惜一枝。
莫将红粉比秾华，红粉那堪比此花。隔院闻香谁不惜，出栏呈艳自应夸。北方有态须倾国，西子能言亦丧家。输我一枝和晓露，真珠帘外向人斜。
看花长到牡丹月，万事全忘自不知。风促乍开方可惜，雨淋将谢可堪悲。闲年对坐浑成偶，醉后抛眠恐负伊。也拟便休还改过，迢迢争奈一年期。
青苞虽小叶虽疏，贵气高情便有馀。浑未盛时犹若此，算应开日合何如。寻芳蝶已栖丹槛，衬落苔先染石渠。无限风光言不得，一心留在暮春初。
把笔临芳不自怡，首征章句促妖期。已惊常调言多鄙，遽捧高吟愧可知。绝代贞名应愈重，千金方笑更难移。狂歌狂醉犹堪羡，大拙当时是老时。
一年芳胜一年芳，爱重贤侯意异常。手辟红房看阔狭，自张青幄盖馨香。白疑美玉无多润，紫觉灵芝不是祥。秪恐梦征他日去，又须疑向凤池傍。
未发先愁有一朝，如今零落更魂销。青丛别后无多色，红线穿来已半焦。蓄恨绮罗犹眷眷，薄情蜂蝶去飘飘。明年虽道还期在，争奈凭栏乍寂寥。
陋巷贫疑本姓颜，晚来闲步出林间。数声长笛吹沈日，一片残云点破山。岛寺渐疏敲石磬，渔家方半掩柴关。迟回从此搜吟久，待得溪头月上还。
迢迢驱马过江东，此际令人恨莫穷。一撮秋烟堤上白，半轮残日岭头红。路岐滋味犹如旧，乡曲声音渐不同。含思看看到梁苑，画楼丝竹彻遥空。
仙宫碧落太微书，遗迹依然掩故居。幢节不归天杳邈，烟霞空锁日幽虚。不逢金简扳云洞，可惜瑶台叠藓除。欲脱儒衣陪羽客，伤心齿发已凋疏。
万物承春各鬬奇，百花分贵近亭池。开时若也姮娥见，落日那堪公子知。诗客筵中金盏满，美人头上玉钗垂。不同寒菊舒重九，只拟清香泛酒卮。
吟缘横翠忆天台，啸狖啼猿见尽猜。四个老人何处去，一声仙鹤过溪来。皇城宫阙回头尽，紫阁烟霞为我开。天际峰峰尽堪住，红尘中去大悠哉。
登楼仍喜此宵晴，圆魄才观思便清。海面乍浮犹隐映，天心高挂最分明。片云想有神仙出，回野应无鬼魅形。曾向洞庭湖上看，君山半雾水初平。
何处云根新布得，归仍半日在烟萝。莫轻竹引经窗小，须信更深入耳多。绕砌虽然清自别，出门长恐浊相和。从此无心恋沧海，沧海无风亦起波。
翠融红绽浑无力，斜倚栏干似诧人。深处最宜香惹蝶，摘时兼恐焰烧春。当空巧结玲珑帐，著地能铺锦绣裀。最好凌晨和露看，碧纱窗外一枝新。
最爱纤纤曲水滨，夕阳移影过青𬞟。东风又染一年绿，楚客更伤千里春。低叶已藏依岸櫂，高枝应闭上楼人。舞腰渐重烟光老，散作飞绵惹翠裀。
晓妆初了明肌雪，春殿嫔娥鱼贯列。凤箫声断水云闲，重按霓裳歌遍彻。临风谁更飘香屑，醉拍阑干情未切。归时休放烛花红，待蹋马蹄清夜月。
冰肌玉骨清无汗，水殿风来暗香满。绣帘一点月窥人，欹枕钗横云鬓乱。起来琼户启无声，时见疏星渡河汉。屈指西风几时来，只恐流年暗中换。
家临长信往来道，乳燕双双拂烟草。油壁车轻金犊肥，流苏帐晓春鸡早。笼中娇鸟暖犹睡，帘外落花闲不扫。衰桃一树近前池，似惜容颜镜中老。
春入横塘摇浅浪，花落小园空惆怅。此情谁信为狂夫，恨翠愁红流枕上。小玉窗前嗔燕语，红泪滴穿金线缕。雁归不见报郎归，织成锦字封过与。
月照玉楼春漏促，飒飒风摇庭砌竹。梦惊鸳被觉来时，何处管弦声断续。惆怅少年游冶去，枕上两蛾攒细绿。晓莺帘外语花枝，背帐犹残红蜡烛。
柳映玉楼春日晚，雨细风轻烟草软。画堂鹦鹉语雕笼，金粉小屏犹半掩。香灭绣帏人寂寂，倚槛无言愁思远。恨郎何处纵疏狂，长使含啼眉不展。
月皎露华窗影细，风送菊香黏绣袂。博山炉冷水沈微，惆怅金闺终日闭。懒展罗衾垂玉箸，羞对菱花𥮾宝髻。良宵好事枉教休，无计那他狂耍婿。
拂水双飞来去燕，曲槛小屏山六扇。春愁凝思结眉心，绿绮懒调红锦荐。话别情多声欲战，玉箸痕留红粉面。镇长独立到黄昏，却怕良宵频梦见。
寂寂画堂梁上燕，高卷翠帘横数扇。一庭春色恼人来，满地落花红几片。愁倚锦屏低雪面，泪滴绣罗金缕线。好天凉月尽伤心，为是玉郎长不见。
轻敛翠蛾呈皓齿，莺转一枝花影里。声声清迥遏行云，寂寂画梁尘暗起。玉斝满斟情未已，促坐王孙公子醉。春风筵上贯珠匀，艳色韶颜娇旖旎。
儿家夫婿心容易，身又不来书不寄。闲庭独立鸟关关，争忍抛奴深院里。闷向绿纱窗下睡，睡又不成愁已至。今年却忆去年春，同在木兰花下醉。
日照玉楼花似锦，楼上醉和春色寝。绿杨风送小莺声，残梦不成离玉枕。堪爱晚来韶景甚，宝柱秦筝方再品。青蛾红脸笑来迎，又向海棠花下饮。
春早玉楼烟雨夜，帘外樱桃花半谢。锦屏香冷绣衾寒，怊怅忆君无计舍。侵晓鹊声来砌下，鸾镜残妆红粉罢。黛眉双点不成描，留待玉郎归日画。
严妆才罢怨春风，粉墙画壁宋家东。蕙兰有恨枝尤绿，桃李无言花自红。燕燕巢儿罗幕卷，莺莺啼处凤楼空。少年薄幸知何处，每夜归来春梦中。
沈檀烟起盘红雾，一箭霜风吹绣户。汉宫花面学梅妆，谢女雪诗栽柳絮。长垂夹幕孤鸾舞，旋炙银笙双凤语。红窗酒病嚼寒冰，冰损相思无梦处。
小庭日晚花零落，倚户无聊妆脸薄。宝筝金鸭任生尘，绣画工夫全放却。有时觑著同心结，万恨千愁无处说。当初不合尽饶伊，赢得如今长恨别。
江南日暖芭蕉展，美人折得亲裁翦。画成小简寄情人，临行更把轻轻撚。其中撚破相思字，却恐郎疑踪不似。若还猜妾倩人书，误了平生多少事。
长把酒杯凭夜月，每将诗思泥春风。襄阳乐事经过尽，岘首烟花倒泻空。犹疑波底鲛人泪，滴在衣裳半欲零。春明门外襄阳路，落日秋风送客归。
沿涧水声喧户外，卷帘山色入窗来。自有晚风推楚浪，不劳春色染湘烟。卓氏垆前金线柳，隋家堤畔锦帆风。门外白云何处雨，一条清涧遶溪流。
雪中放马朝寻迹，云外闻鸿夜射声。龙鳞柳弱垂朝露，麈尾松高挥夜风。猿隔乱云啼暮岭，雁和微雨下寒湖。夜渡酒酣千顷月，昼楼碁罢一窗山。
天外夜深风渐远，高松长似水流声。焚香暮入翻花殿，净手秋开贝叶经。野性本怜松下月，幽情唯爱洞中春。殷勤笑喻人间事，遥指庭花对夕阳。
三行故柳藏鸦树，一带长波灌竹泉。千门竹影联春色，一段和光彻翠微。西陵古木年年老，南陌风光日日新。百宝镜轮金翡翠，五云丝网玉蜘蛛。
风起竹间萤影乱，月明江上笛声多。夜静槛前调绿绮，日高窗下戴乌纱。渔艇远飘沧海上，草堂深锁白云间。柴门半掩潮光里，野径斜分草色中。
闻君小邑𫏐鸣弦，隐几灰心有岁年。白石既烧应化鹤，黄金未熟且烹鲜。𬬻中近染三花气，树里新飞五色烟。伊尹即今须负鼎，王乔何事欲冲天。
柳色扁舟带水阴，闻君卧疾引登临。凭高始见三吴势，望远因知四海心。山僧午后清禅洽，群木晴初绿霭深。云外翩翩飞鸟尽，令人宛自动归吟。
伯阳宫馆好烟霞，知换浮生几岁华。虽访灵芝身不远，未逢真诀道还赊。玉清难测无穷景，金露能摧有限花。南待总抛荣辱了，始应亲近得仙家。
白石孤标逸鹤形，古人随类巧安名。岩花落处见朱顶，夜雨来时闻唳声。辽海未曾重寄语，缑山今更请宽程。若教卫懿如今在，也遣轩车到此迎。
康乐云楼迹尚存，竹亭犹仰古洼樽。苔封四面迷山象，露滴中心认酒痕。岩月旧来曾伴饮，涧泉今咽共谁论。无因访得逃尧客，求取风瓢挂石门。
险翠峨霄压上游，大仙曾向此幽求。云埋三级坛空在，月照千寻水自流。偃盖鹤还清露滴，古池龙睡碧莲秋。桑田未必翻为海，香火何人解继修。
山亘南丰石亘山，石横山路马登难。非论蹇步须回驾，纵使追风亦解鞍。恐是龙宫通洞府，莫应猿岭建星坛。何因不许超骧辈，踏着连云大麓端。
受锡南归大霍宫，众真同会绛房中。裘披鳯锦千花丽，斾绰龙霞八景红。羽帔俨排三洞客，仙歌凝韵九天风。元君未许人先起，更待云璈一曲终。
銮殿仙卿顿紫云，武皇非意欲相臣。便回太华三峰路，不喜咸阳万乘春。涉险漫劳中禁使，投壶多是上清人。犹教度世依方术，莫恋浮荣误尔身。
东汉天师直下孙，久依科戒住玄门。寰中有位逢皆拜，世上无人见不尊。三洞吏兵潜稽首，六宫魔幻暗销魂。可能授与长生箓，浩劫铭肌敢忘恩。
见说寻真地势雄，面临湖北倚高峰。奔涛入夏雷声迅，险嶂凌秋黛色浓。坛上步虚频降鹤，洞中投简数惊龙。何劳更访桃源路，水曲云深千万重。
殊乡寂寞使人悲，异域留连不暇归。万里山河非旧国，一川戎俗是新知。寒天落景光阴促，雪海穹庐物色稀。为客终朝长下泣，谁怜晓夕老容仪。
孤城落日一登临，感激戎庭万里心。乡国云山遮不见，风光惨淡益愁深。漂流空叹东溪水，倏忽仍嗟西岭阴。留滞只今寒暑变，谁怜客子独悲吟。
东山日色片光残，西岭云各暝草寒。谷口穹庐遥逦迤，磎边牛马暮盘跚。目前愁见川至窄，望处心迷兴不宽。乡国未知何所在，路逢相识问看看。
昨闻河畔哭哀哀，见说分离凡几回。昔别长男居异域，今殇小子瘗泉台。羁愁对此肠堪断，客舍闻之心转摧。漂泊自然无限苦，况复存亡有去来。
散髪垂肩久不簪，竹床推椀就藤阴。涧傍春渡水流急，山半夜归云色深。拂槛数竿为去处，随波一叶是浮沉。世间年少正行乐，应笑老人无事心。
二升酸醋瓦瓶盛，请得姑嫜十日程。赤黑画眉临水笑，草鞋苞脚逐风行。黄丝髪乱梳橑紧，青䘢裙高种掠轻。想得到家相见后，父娘由唤小时名。
飞阁层层茂苑间，夏凉秋晚屙登攀。万家前后皆临水，四槛高低尽见山。何事越王侵敌国，不妨辽鹤唁人寰。五湖直下须归去，自笑身闲迹未闲。
金紫清门美丈夫，圣人忧地诏分符。犹将俭德同朝客，不着尊官傲世儒。经术在心长说体，吏材临事必开模。西来郡界逢乡老，尽说而今是坦途。
三地分符宠更深，两方旌斾日骎骎。蛟龙可是池中物，鳯鸟无非阁上音。世重才人皆立绩，客依公子尽推心。犹思谢尚经牛渚，曾听袁宏一夜吟。
草雾辉辉柳色新，前山差掩黛眉频。碧溪潮涨碁侵夜，红树花深醉度春。几恨今年提已过，翻悲昨日事成尘。可知屈转江南郡，还就封州咏白𬞟。
重楼高桍两檐开，晓夕风云会振雷。中国最推鼙鼓地，大臣先选陈梁材。马悲塞北千群牧，雁到城南一半回。从此圣朝思将帅，上衣须脱食须推。
宴宾容易小筵成，隼击秋原助放情。红袖退行鞍上语，白眉迂步马前迎。一冬霜意先黄叶，两路风威动翠旌。须道孔融樽已满，不劳台下说馀酲。
蹑石攀云一迳危，粉廊朱槛眺江湄。青山半在潮来处，碧海先看月满时。树色转烟城斗峻，水光浮草岸遥卑。西楼又起公羊意，坐对寒潮向渺弥。
富平津路远陵开，武库森森又姓裴。高步已吟携手句，上闻初喜造舟才。霜明华表尘初静，月正栏干斗乍回。犹忆醉歌南浦夜，五更人过万声雷。
南下丹阳一水湾，陋居瓢饮是希颜。来为野鸟入春郭，去作溪云归夜山。蓬鬓已衰言必贱，竹门虽立意无关。陶潜惠远如相爱，朝访遗民暮却还。
寂寞春风意未降，酒狂诗癖旧无双。柳花飞处曾逢雪，桃叶开提忆渡江。自古不堪居陋巷，从今休更犯危邦。圣朝何用询名姓，从放书生老北窗。
南穷海徼北天涯，惆怅亡羊是路歧。眼下已隳梁武佛，耳中犹听魏文诗。三茅道士朝携手，五柳先生夜对棋。自向庐山为一社，百年生计任婴儿。
君子清明致自强，大寮佥语美公方。长才上拔孤摽日，利剑新磨一匣霜。千里早时知逸足，片言中夜许刚肠。已知金石终无变，应蓄归休在智囊。
浮生扰扰务华虚，未胜东归重结庐。自已忘言师靖节，聘関真隐慕玄居。无机坐上休扪虱，失脚溪头便钓鱼。唯恨世间些子事，两茎衰髪为人梳。
时贤近丧若山崖，却赖青云望素乖。强似鹓鸾趍宦达，可胜藜藿伴僧斋。一壶酒外终无事，万卷书中死便埋。唯是江东道门子，许询长说是吾侪。
南国僧游二十年，却因无任访生缘。风回建业秋归寺，月满秦淮夜到舡。故老尽成双鬓雪，旧房深鏁一林烟。莫言了悟为真理，不叹兴亡在眼前。
三亩溪田竹迳通，道情交态只渔翁。青山夜入孤帆远，碧水秋澄一槛空。自以蛙声为鼓乐，聊将早色当屏风。莫言酷学无知己，未必王音不荐雄。
津亭一望海西壖，旧说湖开是几年。风起半山云出寺，雨馀深岸水平舡。竹林上拔高高笋，荷叶中藏小小莲。长爱向南些子地，两三家近野唐边。
溪流照槛肃埃氛，百里秋光草树分。青壁峻时山背日，碧潭空处水销云。千寻下彻鱼无隐，一点高飞鹭出群。回首故乡人未去，乱蝉声噪不堪闻。
青娥十五柘枝人，玉鳯双翘翠帽新。罗带却翻柔紫袖，锦靴前踏没红茵。深情记处常低眼，急拍来时旋折身。愁见曲终如梦觉，又迷烟水汉江滨。
红筵高设画堂开，小妓妆成为舞催。珠帽著听歌遍匝，锦靴行踏鼓声来。纤纤玉笋罗衫撮，戢戢金星钿带回。长恐周瑜一私顾，不教闲客望瑶台。
东城晓出静尘埃，紫画神旗向日开。锦袖半攘争捧辔，银鞍不下小传杯。马盘草上朱弓满，雁落云中白羽回。晚向三通残鼓尽，北原千骑卷行来。
城衘西面驿堤连，十里长江夜看舡。渔市月中人静过，酒家灯下犬长眠。龙笻迥泊滩声下，略彴深行树影边。唯是南风还小瘴，与他归去避衰年。
海内诸侯最屈名，不妨中立自经营。文翁莫猒分符久，韩信终须仗钺行。静以军威齐虎士，别将才力诮儒生。亲笔几话南迁客，未必无忧是早荣。
结束翩翩肯寡悰，早时强学已三冬。鲤庭趍日通明训，郑曲归时美盛宗。摘句竞推梁记室，谈经今绍汉司农。异闻不暇陈亢问，尔德无非是孝恭。
阿房宫尽客谁来，可惜连云万户开。秦地起为千载业，楚兵焚作一场灰。应知长者名终在，祇是生人意不回。何事暴成还暴废，祖龙须死项须摧。
小亭移宴近云端，十里山图马上看。青壁远光凌鸟峻，碧湖深影鉴人寒。诗成病愈生犀角，酒引娇娃活牡丹。归去不须愁暮雨，高唐神女属仙坛。
楚人玉琴怨声苦，客欲听时尽怀土。别鹤朝辞沧海云，悲风夜入潇湘雨。弄之不难听者难，金徽冷冷流水寒。一曲自然堪下泪，三山不忍向君弹。
高山路傍射虎儿，执弓走箭如星驰。一夫中虎人所异，万夫围虎人不知。岗头少年羞弓箭，从此誓心休射虎。更使山头白额来，万金悬赏如泥土。
西去山门五里程，粉牌书字甚分明。萧帝坏陵深虎迹，广师遗院闭松声。长廊画剥僧形影，古壁尘昏客姓名。何必更将空理遣，眼前人事已浮生。
隋季穷兵复濬川，自为猛虎可周旋。锦帆东去不归日，汴水西来无尽年。本欲山河传百二，谁知锺鼎已三千。那堪重问江都事，回望空悲绿树烟。
自省论心意不疑，五年风水因追随。怜君有玉曾三献，顾我无才忝一枝。烟隔灞亭人去日，雨迷秦树雁归时。那知此夏樽前别，却遣相如叹路歧。
圣明神武尚营边，我是何人不控弦。身着貂裘随十万，心思白社隔三千。云沉古戍初寒日，雁下平陂欲雪天。却为恩深归未得，许随车骑勒燕然。
家寄东吴西入秦，三年虚度帝城春。流光渐渐到华髪，离恨萧萧生白𬞟。楚梦觉来愁翠被，越吟声尽怨芳尘。更闻玉笛吹明月，一曲风前泪满巾。
峰峰寒列簇芙蕖，静想嵩阳秀不如。峭拔虽传三十六，参差何啻一千馀。浮丘处处留丹竃，黄帝层层隐玉书。终待登临最高顶，便随鸾鹤五云车。
暖泛朱砂石壁幽，轩皇曾浴上丹丘。阴阳相煮连珠浦，今古长煎泻镜流。紫气晓笼烟色澹，锦霞明照火光浮。何方为洗身轻后，便跨飞龙到十洲。
寒岩万丈陟崔嵬，只恐朱砂势便颓。采蘩客闻雷擘去，卧云僧见鸟衔来。丹霞迥烁嵌空片，红日斜分突兀堆。傥得神仙惠纤粟，便能轻举向瑶台。
双峰何代列巍巍，忽化仙人世所稀。绝顶长年相对坐，九天何日却同归。风生松柏喧天乐，山隐云霞挂道衣。终愿扪萝一相访，共君齐跨鳯鸾飞。
名未荣身亲在堂，九重泉路去何忙。夫妻镜里鸾分影，兄弟云中雁断行。林木萧疏花失色，池亭牢落月无光。思君欲向灵山哭，又恐猿闻更断肠。
重探灵迹到空山，山下茅庵几叩关。不为白云招客屐，那教清境接人寰。螺池水色经年静，仙岭松声镇日闲。拟约高贤同结社，好移竹室住前湾。
人生自古少百年，弹琴饮酒须欢然。老子于今得此趣，纵有尘事难纠缠。左安药炉右茶具，失记朝来与朝去。偶因送客出前溪，便过溪桥拾诗句。
海内风光半血污，杀人声过似樵苏。一身驱路忙如蚁，八口无家散若乌。栗里无踪空怅望，桃源有梦失招呼。饥来野店供飧饭，敢怨匙前脱粟粗。
丰溪村内野人居，隐约南山对敝庐。花下小桥春策蹇，竹中深径夜归渔。无名正可骄王谢，有句还能继庾徐。醉罢浊醪邻客散，一番清梦又蘧蘧。
敝袜轻鞋缓足投，永丰桥上寄双眸。山沿东舍环西舍，水遶南畴赴北畴。村妇坐畦挑马齿，野童蹲涧采鸡头。娱闲不觉忘中饭，一点斜阳射竹楼。
村南村北稻花明，碧影清光夹望平。节弄暑风轻拂拂，尖悬晚露澹盈盈。道傍妪妇呼鸡返，坡外儿童跨犊行。独坐小桥幽兴满，蟪蛄声在柳梢鸣。
海内谁怜海外人，问津何处是通津。本求食禄非求利，只为荣亲不为身。客路离愁江上雨，故园归梦日边春。济川幸遇恩波广，愿濯凡缨十载尘。
秋去春来能守信，暖风凉雨饱相谙。再依大厦虽知许，久污雕梁却自惭。深避鹰鹯投海岛，羡他鸳鹭戏江潭。只将名品齐黄雀，独让衔环意未甘。
巉嵒绝顶欲摩天，海日初开一朵莲。势削不容凡树木，格高唯惹好云烟。点苏寒影妆新雪，戛玉清音喷细泉。静想蓬莱只如此，应当月夜会群仙。
远看还似雪花飞，弱质由来不自持。聚散只凭潮浪簸，高低况被海风吹。烟笼静练入行绝，日射凝霜鹤步迟。别恨满怀吟到夜，那堪又值月圆时。
望中旌斾忽缤纷，疑是横行出塞军。猛焰燎空欺落日，狂烟遮野截归云。莫嫌牛马皆妨牧，须喜狐狸尽丧群。只恐风驱上山去，虚教玉石一时焚。
石罅根危叶易干，风霜偏觉见摧残。已饶野菊夸秋艳，应羡岩松保岁寒。可惜含芳临碧海，谁能移植到朱栏。与凡草木还殊品，只恐樵夫一例看。
慢随花浪飘飘然，轻摆毛衣真水仙。出没自由尘外境，往来□□洞中天。稻粱滋味好不识，风月性灵深可怜。想得漆园蝴蝶梦，只应如我对君眠。
万古天成胜琢磨，高高顶上立青螺。永无飞溜侵凌得，唯有闲云拨触多。峻影每先迎海日，危形长恐坠潮波。纵饶蕴玉谁回顾，举世谋身笑卞和。
不材终得老烟霞，涧底何如在海涯。日引暮阴齐岛树，风敲夜子落潮沙。自能盘石根长固，岂恨凌云路尚赊。莫讶低颜无所愧，栋梁堪入晏婴家。
白云岩畔立仙姝，一簇烟萝倚画图。丽色也知于世有，闲情长得似君无。宿妆含露疑垂泣，醉态迎风欲待扶。吟对寒林却惆怅，山中犹自辨荣枯。
琴曲虽夸妙手弹，远轮云底响珊珊。静无纤垢侵金镜，时有轻飔触玉盘。呜咽张良言未用，潺湲孙楚枕应寒。寻思堪惜清冷色，流入沧溟便一般。
目极烟波浩渺间，晓乌飞处认乡关。旅愁从此休凋鬓，行色偏能助破颜。浪蹙沙头花扑岸，云妆石顶叶笼山。寄言来往鸱夷子，谁把千金解买闲。
仆作江西少施氏，君为城北老徐翁。诗篇忆昔欢相接，颜貎如今恨不同。世界尽忧蔬上露，时人皆怕烛前风。唯余独慕神仙道，芥子虽穷寿不穷。
且将一叶系垂阳，角对清溪夏日长。林下喜逢青竹卷，局边输却紫罗囊。碧蹄骏马衔刍细，红粉佳人挈榼香。伯仲历官年尽少，那知不笑汉冯唐。
脉脉两条秋水色，农夫贱卖古城旁。何年偶堕青丝发，问价应齐白玉珰。插去定难分镜彩，看时长似滴珠光。人间更有不足贵，金雀徒夸十二行。
玉楼珠户养经时，放出雕笼久不飞。秦地游僧一弹指，楚城迁客重思归。岗田戏下晴风暖，茅垅惊啼返照微。山畔家家有罗网，莫教伤损好毛衣。
洞庭归客莫相催，予忆沧江久未迥。归渡遇霜杨柳尽，寒郊欲雪鹡鸰来。舟依青路帆初挂，鸟出红尘眼渐开。千里同来不同去，莫惊愁泪溅离杯。
泠泠孤涧陕城东，我有飞泉此路通。行客莫惊黄叶尽，家山祇在白云中。秋声可乱鸟鱼意，远色偏依蒲稗业。过去多应不相待，殷勤重掬洒西风。
楚人家住五湖东，斜掩柴门水石中。猎猎夜山明远烧，骚骚寒苇动疏风。园林向腊停霜果，葭菼和烟宿暝鸿。范蠡扁舟不知处，一将前事话渔翁。
江南木落塞鸿飞，江汉离人久未归。客舍无成重相见，雪天留宿可相违。篇章只使容颜改，名利空教翰墨稀。终拟全家漾舟去，五湖高掩白云扉。
蛩声雨思夜迢迢，空馆何人问寂寥。寒烛细烟摇寝幌，湿萤微影缀芭蕉。正当孤枕鸿初过，况复穷居叶尽凋。闲忆秋江钓船里，洒篷沾浪听萧萧。
石帆山下有灵源，修竹茅堂寄此村。闭户偶多乡老誉，读书精得圣人言。来时已作青云意，试夜忧生白发根。十五年馀诗弟子，名成岂合在他门。
梁苑城西蘸水头，玉鞭公子醉风流。几多红粉低鬟恨，一部清商驻拍留。王事有程须仃仃，客身如梦正悠悠。洛阳浸畔逢神女，莫坠金楼醉石榴。
终南雨后绝纤埃，太乙先生石室开。汉史烟霞通楚塞，秦风章句有条梅。归逢四皓收灵术，几见千官祝寿杯。会得功成毕婚嫁，幅巾藜杖独归来。
诗成数盏兀忘思，瞑目昏昏倒接䍠。无鱼无愁且须醉，好风好月更何为。长留酒在花堆雪，不厌身闲鬓聚丝。一夕春山到明坐，杜鹃啼歇麑啼时。
武帝寻仙驾海游，禁门高闭水空流。深宫带日年年静，翠柏凝烟夜夜愁。鸾凤影沉归万古，歌钟声断梦千秋。晚来惆怅无人会，云水犹飞傍玉楼。
烟深树老蔽苍苍，楼殿参差隐夕阳。白玉砌寒苔自碧，真珠帘断月无光。骊山南去侵天尽，渭水东流入海长。唯有春风旧情在，不将花艳出宫墙。
紫府灵坛降玉真，华清台殿影长新。雪翻晓艳御阶秀，风送夜香宫树春。杉桂静同无梦客，烟花深似有愁人。自从霜落芙蓉死，空使秦山鬼哭频。
当时事事笑秦皇，今日追思倍可伤。珠玉影摇千树冷，绮罗风动满川香。虽名金殿长生字，误说茅山不死方。独向逝波无问处，古槐花落路茫茫。
一道春江枕驿楼，闻君此处泊行舟。花当粉槛人闲立，燕拂青𬞟水漫流。芳草引归南国梦，和风吹起故园愁。余今自是迷津者，为劝王孙莫远游。
滩头独鸟立枯楂，滩上行人踏浅沙。秋色池塘无限草，夕阳门外几千家。寺连山谷松声远，川绕阎闾水势斜。常恐郡城砧杵动，秋风吹尽古槐花。
东园落尽绿丝长，风触谁家酒瓮香。红粉人闲教鹦鹉，碧波池暖漾鸳鸯。新蒲长疾看齐岸，晚蝶飞高欲过墙。记取因逢卖樵客，嘱教春暮采松篁。
长向新郊话故园，四时清峭似山源。春潮撼动莺花郭，秋雨闲藏砧杵邨。市井多通诸国货，乡音自是一方言。此中别有无归计，唯把归心付酒尊。
草头灰面恶形仪，尽是军容表里儿。昔日水牛攀角上，而今细马劈腰骑。钱多内藏犹嫌少，位等三公尚厌卑。更有一般堪笑处，镀金牙齿咬银匙。
轻唇利舌傍侯门，送谄承颜日月新。爱与大官添弟子，能将小药献夫人。秤头不放分毫过，对面常如割骨贫。更有一般奸太晒，聚钱唯趁买金银。
云阁霞轩别构雄，下窥疆宇壮吴宫。洪涛日日来沧海，碧嶂联联倚太穹。志仗四征平逆孽，力扶三帝有褒崇。如今分野无狼孛，青史楼标定乱功。
丱岁遨游在此山，曾惊一石立山前。未能显瑞披榛莽，盖为平凶有岁年。昨返锦门停驷马，遂开灵岫种青莲。三吴百粤兴金地，永与军民作福田。
淡荡晴晖杂素光，碧峰遥衬白云长。好看塞雁归南浦，宜听砧声捣夕阳。满野旌旗皆动色，千株橘柚尽含芳。锦袍分赐功臣后，因向龙山醉羽觞。
今夕虽非丰沛酒，醪觥同醉洽吾乡。两邦父老趋旌府，百品肴羞宴桂堂。宝剑已颁王礼盛，锦衣重带御炉香。越王册后封吴王，大国宣恩达万方。
五纪尊天立霸基，八方邻国尽相知。兴吴定越崇王道，殄物平凶建国仪。忽有灵根彰瑞应，皆由和气感明祗。休言汉代芝房异，今日吾邦事更奇。
百谷收成届应锺，南方景象喜重重。三秋甘泽烟尘息，四序和风气色浓。播种勤耕盈廪庾，兆民兴让洽温恭。广崇至道尊三教，盖为生灵奉圣容。
三秋才到退炎光，二曜分晖照四方。解使金风催物象，能教素节运清凉。天垂甘泽朝朝降，地秀佳苗处处香。率土吾民成富庶，虔诚稽颡荷穹苍。
暮山重叠势崔嵬，溢目清光入酒杯。几处烧残红树短，一帆航尽碧波来。安民未有移风术，征句惭非梦锦才。四望楼台无限景，槛前赢得且徘徊。
黄鹤摧残漫有名，建时方始殄罗平。飞㭿叠栱重装束，刻槛雕甍又葺成。十载兴隆吴与越，二邦安肃弟兼兄。从兹登赏云楼上，愿祝江南永宴清。
功格皇天伪国平，八方臣妾尽来庭。骏奔幸逐朝宗水，雀跃俄逢绕电星。就日心虽悬紫阙，祝尧身尚处洪溟。寿山耸峙将何愿，泰华千霄万仞青。
千年遭遇觐真王，敢望青宫赐显扬。祇合承华趋令德，岂宜中道拜元良。深思转觉乾坤大，力弱难胜雨露滂。早暮三思恩泰极，饱餐丰馔饱亲光。
鱼轩相逐拜龙轩，圣主俄推望外恩。锡宠便籓光石窌，内嫔迢递下金门。嵩衡压地何曾重，鸡犬升仙未足论。臣憨已平难展报，祇将忠孝训儿孙。
洪涛泛泛雨霏霏，芳草如茵柳袅丝。贴水碧禽飞一字，隔烟青嶂展双眉。南风入隙开襟久，西照临窗卷箔迟。惭愧圣恩优渥异，不教炎暑冒长歧。
秀才何事太匆匆，琴瑟无媒便自通。新妇旋裙才离体，外姑托布尚当胸。菜团个个皆钳项，粳米头头尽翦鬃。一自土和逃走后，至今失却亲家翁。
酒肉终朝没阙时，高堂大舍养肥尸。行婆满院多为妇，童子成行半是儿。面折掇斋穷措大，笑迎搽粉阿尼师。一朝若也无常至，剑树刀山不放伊。
邹鲁封疆禾稼浓，清吟孤坐思重重。新诗几献蓬莱客，远梦仍归菡萏峰。野果一枝堪荐茗，落霞数片欲烧松。如何深得冥搜癖，月磬声声归去慵。
无为政化更何为，到即生人妪煦肥。必似汉高三杰去，且将刘宠一钱归。玉阶香惹麒麟步，银汉风驱𬸚𬸦飞。为报蒸民莫惆怅，陶钧及尔更光辉。
祖筵四面烟花合，江馆深冬归思长。火斾画旗风焰焰，橘洲渔舍浪茫茫。听歌几入红兰榭，坐隐频升白玉堂。今数不如沙碛雁，天边一一得随阳。
一自双旌下钓台，望风吟苦冻云开。即归紫闼天非远，犹忆乌龙首独回。高节似僧僧共坐，暮潮如雪雪中来。应知新定苍生泪，洒向东风祝上台。
雪浪皑皑万古情，岸边台占子陵名。一时大器天将与，数尺渔竿谁不擎。危榭高碑镌籀字，沧洲老鹤识先生。游人到此慵归去，庭树孤猿有好声。
堪笑青州学坐禅，不供父母不耕田。口中虽道无诸相，心里元来有外缘。行者趁教门里卧，尼师留在脚头眠。高标不使观音救，徒说三千与大千。
栖息应难近小池，性灵闲雅众禽希。蒲洲日暖依花立，渔浦烟深贴浪飞。遗羽参差沾水沫，馀踪稠叠印苔衣。晚来林径微风起，何处相呼著对归。
路回千曲绕芝田，羽客相携访谪仙。石窦嵌空惟有迹，灵龛隐轸莫知年。来居洞里长无死，不出人间自有天。更欲不眠吟至晓，恐惊龙动起愁烟。
高树猿啼乱水声，寻幽不觉洞中行。骊龙宿处云常暗，羽客归时路自明。别后已迷舟灶火，回来犹认玉童名。从今已去朝金阙，便隔人间五百生。
豢术缘何竟醢龙，因迁僻壤隔云封。山迷故国芙蓉秀，水泻沙河玳瑁封。离黍何须发浩叹，荒城久矣属空墉。独怜辽鹤归何处，漫向深芊听晓钟。
斜风细雨趱春归，何不从容奈妾时。未办三杯相别酒，先吟一首送行诗。再三留得鸧鹒晚，千万休教杜宇知。纵若苦留留不住，明年早早到南枝。
南岷胜槩压诸方，东壁奇峰出洞阳。丈五月轮才晃曜，大千世界便辉光。扶开华岳烟云渺，显得蓬莱日月长。世道废兴原有数，浮沉聚散亦何伤。
卖墨遨游到朗州，无端太守问因由。家居北斗星辰下，剑挂南山月角头。朝觐玉皇登宝殿，暮随王母宴琼楼。知君相见不相识，回首白云归去休。
古木丛林号白云，高岩更去谒观音。路登青嶂上头上，寺隐白云深处深。法鼓震开天地眼，飞轮推出圣凡心。时人到此如中悟，何必南岩海上寻。
莫道山中泉石好，莫畏人间行路难。蜀郡𬬻家何必闹，宜城酒店旧来宽。杯至定知悬怪晚，饮尽祇应速唱看。但使百年相续醉，何愁万里客衣单。
异方新岁自然悲，三友那堪更别离。虏酒未倾心已醉，愁容相顾懒题诗。三边罢战犹长策，二国通和藉六奇。伫听莺迁当此日，归鸿莫使尺书迟。
清静无为无识尘，不舍内身妙法身。祇为众生有漏习，权止草庵转法轮。法轮常转而人见，优昙时时一出现。无相真空妙法身，历劫恒沙不迁变。
莫求佛兮莫求人，但自心里莫贪瞋。贪瞋痴病前顿尽，便是如来的的亲。内无垢兮外无尘，中间豁达无关津。神无障碍居三界，恰是琉璃处日轮。
素履衡门秉直忠，挂冠金阙回江东。戢羽应知非健翮，守雌或可谓知雄。午夜鸣琴餐玄露，深山弄月友赤松。多感君侯欢导引，临流遣兴醉碧筒。
珍重佳人赠好音，彩笺芳翰两情深。薄于蝉翼难供恨，密似蝇头未写心。疑是落花迷碧洞，只思轻雨洒幽襟。百回消息千回梦，裁作长谣寄绿琴。
岩下白云常作伴，峰前碧障以为邻。免干世上名与利，永别人间爱与憎。祖意直教言下晓，玄微须透句中真。合门亲戚要相见，直待当来证果因。
天然贵胤本非功，德合乾坤育势隆。始末一期无杂种，分宫六宅不他宗。上和下睦阴阳顺，共气连枝器量同。欲识诞生王子父，鹤腾霄汉出银笼。
春山到处喜相从，又是天门十六峰。翠壁深深回鹳鹤，青峰矗矗隐芙蓉。乍疑日出同吴观，祇少金泥拟汉封。愿借仙人杖九节，临风直欲舞双龙。
百尺丹台倚翠华，洞门迢递隔烟霞。雨中白鹿眠芳草，松下青牛卧落花。幽谷月明浮紫气，瑶池水暖伏丹沙。抛书亦欲寻真去，安得相从一饭麻。
乾坤感合始成形，造化元居北户生。日月循环魂魄满，阴阳交媾龙虎成。分明本自从金长，谁悟偏能与水幷。无限遍于尘世里，时人日用不知名。
早向忙中认取闲，休将心力役机关。花依时节重开得，水向东流定不还。春色潜偷青鬓发，风光暗换少年颜。须知世事堪悲叹，尽在庄周一梦间。
卓锡栖云老道翁，结茅甃塔万山中。石炉昼夜香腾雾，琪树春秋翠插空。菜长给孤园值雨，藤摆罗汉谷生风。禅闻寂寞无人到，尘世喧嚣总不同。
存诗勾引未能休，闲即因吟到御沟。故园别来杉桧老，旧山禅处水云秋。寒声渐细钟摇寺，夜色无穷月满楼。攀羡此情高且逸，平生辛苦未能酬。
登临𫏐隔路歧尘，吟想兴亡恨益新。画角声中朝暮浪，青山影里古今人。霜摧玉树花无主，风暖金陵草自春。赖有谢家馀景在，常叫词客爽精神。
自识君来几度别，此回相别恨重重。干戈到处方多事，诗酒何时得再逢。远树参差江畔路，寒云零落马前峰。行行遇景传新作，莫学嵇康尽放慵。
孤蓬再此接恩辉，吟对秋风怅有违。门柳己凋新岁叶，旅人犹着去年衣。路迷霄汉愁中老，家隔烟波梦里归。自叹身如春社燕，画梁高处又来飞。
万壑松萝拂紫烟，丹台秘邃集神仙。乾坤结秀真灵岳，日月飞根照洞天。尘世暗移知几代，蟠桃初熟未经年。时人莫测幽微事，五色云封种王田。
清虚小有洞中天，银座金腰玉顶坚。芝草秀从龙汉劫，丹砂结自赤明年。洗参井纪燕萝子，聚虎平川白水仙。寄语避秦沟里客，茅斋先盖两三椽。
冲过浮云数千重，经霄始到最高峰。日出近观沧海水，斋时遥听梵天钟。千年松树巢仙鹤，五个盆池隐毒龙。下方乞食上方去，尘俗难寻道者踪。
披毛戴角入鄽来，优钵罗花火里开。烦恼海中为雨露，无明山上作云雷。镬汤炉炭吹教灭，剑树刀山喝使摧。金锁玄关留不住，行于异类且轮回。
十五年前还到此，池深苔藓树垂藤。重游数处心伤日，不见旧时头白僧。花有露含长夜月，殿无风动彻明灯。堪惊此去老又老，未有更来能不能。
向隅书剑坐销魂，心计艰难有泪痕。三月不寻花下路，一春常闭雨中门。闲时易得开书帙，贫手难求傍酒樽。三十无成今四十，翊周安汉意空存。
黄鸟垂杨一两声，流年流去不胜情。已伤野径锁春色，空睡山窗愁月明。金山真堪沽酒散，山河到了为谁争。古人尽入平芜去，虚对冯唐夸后生。
此事从来已绝疑，安然乐道合希夷。依山偶得还源旨，拂石闲题出格诗。水待冻开成细溜，薪从霜后拾枯枝。因兹永断攀缘意，誓与青松作老期。
古树交盘簇径深，阒无人到为难寻。祇知算计千般事，谁解消停一点心。冻锁瀑声中夜断，云吞岳影半天沈。寒灯欲绝禅初起，透牖疏风触短襟。
贪生养命事皆同，独坐闲居意颇慵。入夏驱驰巢树鹊，经春劳役探花蜂。石炉香尽寒灰薄，铁磬声微古绣浓。寂寂虚怀无一念，任从苍藓没行踪。
心地须教合死灰，藏机泯迹绝梯媒。芳兰祇为因香折，良木多从被直摧。寒逼花枝红未吐，日融水面绿全开。支颐独坐经窗下，一片云闲入户来。
达来何处更追寻，放旷谁论古与今。风带泉声流谷口，云和山影落潭心。资身自有衣中宝，济世谁藏室内金。策杖偶来林下坐，鸟声相和唱圆音。
事多兴废莫持论，唯有禅宗理可尊。似讷始平分别路，如愚方塞是非门。刳肠祇为生灵智，剖舌多因强语言。争似息机高卧客，年来年去道长存。
碧峤经年常寂寂，更无闲事可相于。超伦每效高僧行，得力难忘古佛书。落叶乱渠凭水荡，浮云翳月倩风除。方知懒与真空合，一衲闲披憩旧庐。
幽斋独坐绝参详，兀尔何如骤世忙。拯济终凭宏愿力，安闲须得守愚方。柴门半掩花空落，苔径虚踪草自荒。最好静中无一事，翛然唯得道芽长。
言行相应宜此地，空谈大隐也无端。升沈歧路非他得，生熟根机且自看。瞋火微烟还渐息，贪泉馀润亦消干。平生正直须甘取，虚幻门中莫自瞒。
怡和心境了然同，大道无私处处通。举世岂怀身后虑，谁人暂省事前空。门开岩石千山月，帘卷溪楼一槛风。羸体健来知药力，缘心寂后觉神功。
尘网休重织是非，冥心何不合玄微。庄周梦里多迷旨，惠子渔中少见机。拶路古松和冻折，盘空枯叶带霜飞。一言可达知音者，还得从吾此路归。
抱朴澄神蕴道光，石炉闲𦶟六时香。曳空横野云和静，逗石穿崖水自忙。晚圃雨来葵叶嫩，晴坡烧后蕨苗长。一心包尽乾坤内，莫把闲文更度量。
松萝闲锁一身孤，履道安禅是密谟。借问野云谁断续，思量春草自荣枯。多见异兽心堪伏，来惯幽禽不用呼。万物尽从成熟得，莫教容易丧工夫。
平生初志已酬之，怀抱怡然寂有归。古帙懒开缘得意，幽房长闭为忘机。数行鸟阵连云没，一带泉声隔岭微。道合古今浑总是，何须更虑昔年非。
青山一坐万缘休，努力应须与古俦。散诞襟怀因绝趣，消疏活计为无求。花明小砌和春月，松暗前轩带雨秋。景像自开还自合，怡然何必更忘忧。
忙处须闲淡处浓，世情疏后道情通。了然得旨青冥外，兀尔虚心罔象中。泉细石根飞不尽，云蒙山脚出无穷。樵夫钓客虽闲散，未必真栖与我同。
危岭如登百尺楼，千般异景望中收。浮生但向忙时过，万事须从静处休。道直岂教容鬼怪，理平唯只使魔愁。空门莫说无知己，满目松萝是我俦。
巨浸层峦本自平，只缘人世强分明。五侯门外悲欢意，长乐坡头去住情。学道不如忘有念，修身争是了无生。三祗功业犹难及，谁信尘劳直下明。
投足烟峦养病躯，驰求终是用工夫。千般有作皆从智，万种无依自合愚。意地已抛尘事业，心田唯种稻根株。非时免见干人世，野食山袍自有谟。
何如深谷一遗人，宴坐经行不累身。废宅可嗟频换主，凋丛愁见几回春。尖尖石笑烟笼碧，点点苔钱雨洗新。堪笑古人非我意，居山多是避强秦。
有山有水更何忧，知足能令万事休。大道不从心外得，浮荣须向世间求。冲开烟缕飞黄鸟，点破潭心漾白鸥。好景尽归余掌握，岂劳艰险访瀛洲。
万事从来祇自招，安危由己路非遥。笙歌韵里花先落，松桧枝间云未消。数下磬声孤月夜，一炉香翥白云朝。谁人会我高栖意，门掩空庭思寂寥。
万象从来一径通，但缘分别便西东。遗簪祇为情难尽，泣路方知意无穷。偃仰不抛青嶂里，往来多在白云中。平生分野应难比，涧饮林栖得古风。
遁逸从来格自高，莫将泰山比秋毫。冷烟寒月真吾侣，瘦竹苍松是我曹。霜树叶疏幽径出，云泉声急晓风高。唯当话道闲吟外，时得功夫补毳袍。
任运腾腾无所依，闲游长坐性怡怡。疏林不遣闲人到，密意多应夜月知。骤雨过时苔路滑，拨云行处石桥危。尘沙劫尽清风在，何假虚名上古碑。
抱拙藏锋过暮年，高名何必指前贤。祇于心上标空界，谁说壶中别有天。郁密远林停宿雾，萧骚疏竹扫寒烟。从兹不更移瓶锡，身外无馀意了然。
息业怡神道最孤，藏名匿迹合良图。冥心难使龙神见，出语须教海岳枯。云驻庵前疑有意，鸟鸣庭际似相呼。资持随分安排了，最急应须与道俱。
松阴疏冷罩寒门，静见吾宗已绝伦。驱得万途归理窟，更无一事出心源。烟云忽闭岩前洞，鸡犬时闻林下村。放旷本来无别意，免教停海起波痕。
闲思尘世大悠哉，进趣门中尽可该。抛却工夫平世路，枉劳心力构仙台。隘空云水千重合，匝野烟霞一径开。幸有圆成平坦处，辛勤谁解望山来。
千途尽向空源出，万景终归一路通。忽尔有心成大患，坦然无事却全功。春开小岫调新绿，水漾漂霞蘸晚红。莫道境缘能幻惑，达来何处不消融。
身心闲后思怡然，缅想难忘契道言。千种却教归淡薄，万般须是到根源。疏疏雨趁归巢鸟，密密烟藏抱子猿。禅罢吟来无一事，远山驱景入茅轩。
万境闲来情淡淡，群嚣息后思微微。当时白业无门入，今日玄关有路归。熟果不摇翻自落，生禽谁唤却惊飞。到头何用空忙得，任运应须待对机。
携筇闲步望山行，竟日逍遥任野情。上岭梯登危石侧，渡溪桥踏古槎横。绿罗水皱岩根急，红锦霞舒海面明。一轴咏怀高尚意，援毫因事偶吟成。
豪贵从他纵胜游，多欢终是复多愁。茅茨舍宇偏安稳，粪扫衣裳最自由。数片云飞书案上，一条泉路卧床头。分明自有安身处，争奈人间不肯休。
高才宏略气凌云，世上浮名梦里身。苏氏谩称降六国，韩公休说卷三秦。当朝虽立千年事，古庙唯存一聚尘。毕竟思量浑大错，何如林下养天真。
高怀怡淡景相和，才到尘途事便多。碧嶂好期长定计，朱门唯见暂时过。雄雄负气争权路，岌岌新坟占野坡。成败分明刚不悟，未知凡俗意如何。
得理元来行自成，万般情断一心冥。樵人不到缘山僻，游客难逢为岳灵。食蘖苦心何日就，看花醉眼几时醒。索然身外无馀物，云满前山水满瓶。
岂是疏慵僻爱山，且图馀事不相关。休夸凤诏千年贵，难敌禅扉半日闲。透水戏鱼随浪没，投巢孤鹤带云还。自然得到无心地，寂寂虚堂一景闲。
林下安身别有方，营营何太路歧忙。侯门梦过光阴促，禅室玄栖气味长。引水灌花春日媚，移林夹道暑天凉。衔恩略报元功处，一炷晨风散后香。
万般惟道最堪依，一瞬荣枯万古悲。强笑低颜何忽忽，忘机绝虑自怡怡。潜龙终要投深浦，巢鸟应须占健枝。名利门中难立足，隐藏云水更何之。
退迹何人继昔贤，凡途终是事谋先。只知兢逐浮云富，谁解惊嗟逝水年。寒影半疏霜后树，秋声万点雨中禅。千般不更经营得，一榻无馀任自然。
野景陶情皆得意，凡夫举目尽堪愁。秦川几度埋番骨，棘路还曾耸玉楼。幻体不知波上沫，狂心须认镜中头。浮生役役贪荣者，求到真空卒未休。
一生占断白云乡，适意孤高志自强。报晓音声栖鸟语，漏春消息早梅香。吟经徐傍芙蕖岸，得偈闲书薜荔墙。大道最亲无达者，苦携瓶锡叩禅堂。
养性摅情不记年，免寻云水更参禅。有心用处还应错，无意看时却宛然。析法尚嫌灰断果，烧丹堪愍地行仙。欲知此理谁人会，水自朝东月自圆。
世途从此免相关，万虑潜消野思闲。庵树逼春花自吐，岩巢欲暮鸟空还。门前雾闭疑无路，槛外云开忽有山。宴坐石岩樵径绝，姓名应不到人间。
独行独坐任天然，幽隐难逢世网牵。一志直教齐大道，万般总是涉因缘。水磨涧石平如镜，春引岩藤直似弦。虚幻已知休更续，蹄轮应不到山前。
散诞疏狂得自然，免教拘迫事相牵。潜龙不离滔滔水，孤鹤唯宜远远天。透室寒光松槛月，逼人凉气石渠泉。非吾独了西来意，竹祖桐孙尽入玄。
绿柳堤边春色多，数树重重袅翠萝。红白花枝争鬬发，晴阴天气半相和。中山谩醉千壶酒，易水徒悲一曲歌。尘世无凭唯道外，荣枯瞬息尽消磨。
清平大业行皆奢，岂独尧时听所加。丰俭由人天不远，安危在智道非赊。关津防害反为害，法令除邪却长邪。争似无言敷密化，既能成国又成家。
焦翼枯鳞成底事，分明可验莫愁哉。君恩只可量功受，世利应须任运来。岂信败从成处得，谁知荣是辱边媒。但看越分诛求者，唯向身边积祸胎。
栖真境界太玄乡，静见吾宗不可量。好句只凭诗断送，闲缘唯遣道消亡。雨丝云织轻条密，烟素风抽细缕长。竟日虚怀无一事，金瓶秋水石炉香。
得丧从来事甚均，任缘徒用苦劳神。野蔬随分堪充口，石室依稀可庇身。碧海几时无去棹，红衢何日息征轮。若教求道如求利，举世浑成无事人。
幽栖带郭半山峰，密意虚怀莫可同。事到定中消息静，景于吟处炼磨空。玲珑色淡松根月，敲磕声清竹罅风。独坐独行谁会我，群星朝北水朝东。
下雪窦游上雪窦，过云峰后望云峰。如趋仙府经三岛，似入天门彻九重。无日不飞丹顶鹤，有时忽起隐潭龙。祇因奉诏西归去，此境何由得再逢。
仙源佛窟有天台，今古嘉名遍九垓。石磴嵌空神匠出，瀑泉雄壮雨声来。景强偏感高僧住，地胜能令远思开。一等翘诚依此处，自然灵贶作梯媒。
智泉福海莫能逾，亲自王恩运睿谟。感现尽冥心境界，资持全固道根株。石梁低翥红鹦鹉，烟岭高翔碧鹧鸪。胜妙重复惟祷祝，永资军庶息灾虞。
凌晨迎请倍精诚，亲散鲜花异处清。罗汉攀枝呈梵相，岩僧倚树现真形。神幡双出红霞动，宝塔全开白气生。都为王心标意切，满空盈月瑞分明。
幡花宝盖满清川，祈祷迎来圣半千。莫道圣缘无影响，须知嘉会有因缘。空中长似闻天乐，岩畔尝疑有地仙。何必更寻兜率去，重复灵应事昭然。
无端遣问墨池边，染得身衣黑似烟。却去上流清处洗，身心用尽亦如然。令教脱却重披素，不免依前著净缘。染净二途俱不了，到头须得自心玄。
自从知如觉无明，一衲随缘祇么行。被人骂辱无心诤，见说无为上拟争。祇合守愚居暗室，又缘缁素要分明。为报往来参学者，得师无意始无生。
微微细雨下多时，百卉抽枝长不知。正化叵兴民自赡，叵兴民赡亦如斯。天观万物如刍狗，有覆无心更望伊。不因无事在林在，争觉王侯有此资。
此星何事下穹苍，独为僧居化渺茫。楼阁两回青嶂冷，轩窗风度白𬞟香。经秋远雁横高汉，䫿风寒涛响夜堂。尽日凭栏聊写望，顿疑身忽在潇湘。
文星一夜动天关，此日真仙降世间。千里光华蟾影满，九皋空阔鹤情闲。临戎暂许分忧寄，入相看随急诏还。自愧嘉辰无异礼，祇将吟咏祝崇山。
梵林岑寂妙圆通，灵籁无声起远钟。青鸟梦回天际白，赤鸟翅展海头红。晨光灿灿流残月，曙色苍苍散晓风。自古洗甚须净地，何须假榻坐禅空。
古诗歌诀尽分明，只是迷人强穿凿。至道犹来不甚烦，妄将砂汞相交错。未知赤血与青腰，终日只向铅中作。铅中有物岂易修，失之一气无断腭。
丹田水结黄芽起，百日养来伏火矣。阴居阳鼎是金丹，十月养之堪服饵。服饵由来驻颜色，容鬓不衰定心力。卖丹卖药住人间，寿命千年人不识。
西方白帝居武都，里有鸡冠众所须。华池固济经七日，姹女因媒寻得夫。看𬬻切候四时炁，冷暖寒温心不寐。供养仙人礼度周，一点黄金应满地。
汞结本在丹田中，次居阳鼎炁相通。和合三朝方始住，还知大药在铅中。先入阴𬬻成大白，后居阳鼎变金丹。世人若达其中理，水银被制不为难。
朱砂水银入铅池，收得黄芽人不知。本是仙人留口诀，有缘而遇还要师。师须分明传口诀，世上喧喧少言说。七十年中付一人，分明还须有仙骨。
古仙取得赤铜精，一两水银一两精。𥐻砂半两浆水煎，从朝至暮体能坚。入铜入铁铸镜力，鬼神怕惧不能言。若得至人留口诀，事须保爱始长年。
千径岚光湿不开，洞中楼阁锁琼瑰。罗山万仞云中起，浮岛一峰天外来。五岳神仙多往复，九霄鸾鹤自徘徊。葛洪旧隐丹炉畔，掩映麻姑锦繍台。
乾坤感应始为形，造化元因北户成。日月周旋魂魄合，阴阳交媾结为精。分明一气从金长，认取黄芽自水生。无限虚于尘世里，时人日用不知名。
世上忙忙没了程，百年如梦瞥然荣。不知道有云衢客，刚自争超尘里名。若欲留年从太一，须吞灵药便长生。纯烧无地阴阳髓，炼取乾坤日月精。
